為將之道，當先治心。泰山崩於前而色不變，麋鹿興於左而目不瞬，然後可以制利害，
可以待敵。

凡兵上義，不義雖利勿動。非一動之為利害，而他日將有所不可措手足也。夫惟義可以
怒士，士以義怒，可與百戰。

凡戰之道，未戰養其財，將戰養其力，既戰養其氣，既勝養其心。謹烽燧，嚴斥堠，使
耕者無所顧忌，所以養其財。豐犒而優游之，所以養其力。小勝益急，小挫益厲，所以
養其氣。用人不盡其所欲為，所以養其心。

故士常蓄其怒，懷其欲而不盡。怒不盡則有餘勇，欲不盡則有餘貪。故雖併天下而不厭
兵。此黃帝之所以七十戰而兵不殆也。不養其心，一戰而勝，不可用矣。

凡將欲智而嚴，凡士欲愚。智則不可測，嚴則不可犯，故士皆委己而聽命，夫安得不愚
？夫惟士愚，而後可與之皆死。

凡兵之動，知敵之主，知敵之將，而後可與動於險。鄧艾縋兵於蜀中，非劉禪之庸，則
百萬之師可以坐縛；彼固有所侮而動也。故古之賢將，能以兵嘗敵，而又以敵自嘗，故
去就可以決。

凡主將之道，知理而後可以舉兵，知勢而後可以加兵，知節而後可以用兵。知理則不屈
，知勢則不沮，知節則不窮。見小利不動，見小患不避；小利小患，不足以辱吾技也。
夫然後有以支大利大患。夫惟養技而自愛者，無敵於天下。故一忍可以支百勇，一靜可
以制百動。

兵有長短，敵我一也。敢問：「吾之所長，吾出而用之，彼將不與吾較；吾之所短，吾
蔽而置之，彼將強與吾角；奈何？」曰：「吾之所短，吾抗而暴之，使之疑而卻；吾之
所長，吾陰而養之，使之狎而墮其中；此用長短之術也。」

善用兵者，使之無所顧，有所恃。無所顧，則知死之不足惜；有所恃，則知不至於必敗
。尺箠當猛虎，奮呼而操擊；徒手遇蜥蜴，變色而卻步；人之情也。知此者可以將矣。
袒裼而案劍，則烏獲不敢逼；冠冑衣甲，據兵而寢，則童子彎弓殺之矣。故善用兵者以
形固。夫能以形固，則力有餘矣。

