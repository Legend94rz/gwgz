援兄子嚴、敦，並喜譏議，而通輕俠客。援前在交趾，還書誡之曰： 吾欲汝曹聞人過失
，如聞父母之名：耳可得聞，口不可得言也。好論議人長短，妄是非正法，此吾所大惡
也；寧死，不願聞子孫有此行也。汝曹知吾惡之甚矣，所以復言者，施衿結褵，申父母
之戒，欲使汝曹不忘之耳！

龍伯高敦厚周慎，口無擇言，謙約節儉，廉公有威。吾愛之重之，願汝曹效之。杜季良
豪俠好義，憂人之憂，樂人之樂，清濁無所失。父喪致客，數郡畢至。吾愛之重之，不
願汝曹效也。效伯高不得，猶為謹敕之士，所謂刻鵠不成，尚類鶩者也。效季良不得，
陷為天下輕薄子，所謂畫虎不成，反類狗者也。訖今季良尚未可知，郡將下車輒切齒，
州郡以為言，吾常為寒心，是以不願子孫效也。

