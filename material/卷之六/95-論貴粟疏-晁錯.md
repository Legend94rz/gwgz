聖王在上，而民不凍飢者，非能耕而食之，織而衣之也，為開其資財之道也。故堯禹有
九年之水，湯有七年之旱，而國無捐瘠者，以畜積多，而備先具也。今海內為一，土地
人民之眾，不避湯禹，加以無天災數年之水旱，而畜積未及者，何也？地有遺利，民有
餘力，生穀之土未盡墾，山澤之利未盡出也，遊食之民未盡歸農也。

民貧則姦邪生。貧生於不足，不足生於不農，不農則不地著；不地著則離鄉輕家，民如
鳥獸。雖有高城深池，嚴法重刑，猶不能禁也。夫寒之於衣，不待輕煖；饑之於食，不
待甘脂；饑寒至身，不顧廉恥。人情一日不再食則饑，終歲不製衣則寒。夫腹飢不得食
，膚寒不得衣，雖慈母不能保其子；居安能以有其民哉？明主知其然也，故務民於農桑
，薄賦斂，廣畜積，以實倉廩，備水旱，故民可得而有也。

民者，在上所以牧之；趨利如水走下，四方無擇也。夫珠玉金銀，飢不可食，寒不可衣
，然而眾貴之者，以上用之故也。其為物輕微易藏，在於把握，可以周海內而無飢寒之
患。此令臣輕背其主，而民易去其鄉，盜賊有所勸，亡逃者得輕資也。粟米布帛生於地
，長於時，聚於市，非可一日成也。數石之重，中人弗勝，不為姦邪所利，旦弗得而飢
寒至。是故明君貴五穀而賤金玉。

今農夫五口之家，其服役者，不下二人；其能耕者，不過百畝；百畝之收，不過百石。
春耕，夏耘，秋穫，冬藏，伐薪樵，治官府，給徭役，春不得避風塵，夏不得避暑熱，
秋不得避陰雨，冬不得避寒凍：四時之間，無日休息。又私自送往迎來，弔死問疾，養
孤長幼在其中。勤苦如此，尚復被水旱之災，急征暴賦，賦斂不時，朝令而暮當具。有
者，半價而賣；無者，取倍稱之息；於是有賣田宅，鬻子孫，以償債者矣！而商賈大者
積貯倍息，小者坐列販賣，操其奇嬴，日遊都市，乘上之急，所賣必倍。故其男不耕耘
，女不蠶織；衣必文采，食必粱肉；無農夫之苦，有阡陌之得。因其富厚，交通王侯，
力過吏勢；以利相傾，千里遊遨，冠蓋相望，乘堅策肥，履絲曳縞。此商人所以兼併農
人，農人所以流亡者也。

今法律賤商人，商人已富貴矣；尊農夫，農夫已貧賤矣。故俗之所貴，主之所賤也；吏
之所卑，法之所尊也。上下相反，好惡乖迕，而欲國富法立，不可得也。

方今之務，莫若使民務農而已矣。欲民務農，在於貴粟。貴粟之道，在於使民以粟為賞
罰。今募天下入粟縣官，得以拜爵，得以除罪；如此，富人有爵，農民有錢，粟有所渫
。夫能入粟以受爵，皆有餘者也。取於有餘，以供上用，則貧民之賦可損；所謂損有餘
，補不足，令出而民利者也。順於民心，所補者三：一曰主用足；二曰民賦少；三曰勸
農功。

今令民有車騎馬一匹者，復卒三人。車騎者，天下武備也，故為復卒。神農之教曰：「
有石城十仞，湯池百步，帶甲百萬，而無粟，弗能守也。」以是觀之，粟者，王者大用
，政之本務。令民入粟受爵，至五大夫以上，乃復一人耳，此其與騎馬之功相去遠矣。
爵者，上之所擅，出於口而無窮；粟者，民之所種，生於地而不乏。夫得高爵與免罪，
人之所甚欲也。使天下人入粟於邊，以受爵免罪，不過三歲，塞下之粟必多矣。

