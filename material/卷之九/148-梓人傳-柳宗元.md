裴封叔之第，在光德里。有梓人款其門，願傭隙宇而處焉。所職，尋、引、規、矩、繩
、墨，家不居礱斲之器。問其能，曰：「吾善度材，視棟宇之制，高深圓方短長之宜，
吾指使而群工役焉。捨我，眾莫能就一宇。故食於官府，吾受祿三倍；作於私家，吾收
其宜大半焉。」

他日入其宜，其床闕足而不能理，曰：「將求他工。」余甚笑之，謂其無能而貪祿嗜貨
者。

其後京兆尹將飾官署，余往過焉。委群材，會眾工，成執斧斤，或執刀鋸，皆環立嚮之
。梓人左持引，右執杖，而中處焉。量棟宇之任，視木之能舉，揮其杖，曰「斧！」彼
執斧者奔而右。顧而指曰：「鋸！」彼執鋸者趨而左。俄而，斤者斲，刀者削，皆視其
色，俟其言，莫敢自斷者。其不勝任者，怒而退之，亦莫敢慍焉。畫宮於堵，盈尺而曲
盡其制，計其毫釐而構大廈，無進退焉。既成，書於上棟曰：「某年、某月、某日、某
建」。則其姓字也，凡執用之工不在列。余圜視大駭，然後知其術之工大矣。

繼而歎曰：「彼將捨其手藝，專其心智，而能知體要者歟！」吾聞勞心者役人，勞力者
役於人。彼其勞心者歟！能者用而智者謀，彼其智者歟！是足為佐天子，相天下法矣。
物莫近乎此也。彼為天下者本於人。其執役者為徒隸，為鄉師，里胥。其上為下士，又
其上為中上，為上士；又其上為大夫，為卿，為公。離而為六職，判而為百役。外薄四
海，有方伯、連率。郡有守，邑有宰，皆有佐政。其下有胥吏，又其下皆有嗇夫、版尹
以就役焉，猶眾工之各有執技以食力也。

彼佐天子，相天下者，舉而加焉，指而使焉，條其綱紀而盈縮焉，齊其法制而整頓焉；
猶梓人之有規、矩、繩、墨以定制也。擇天下之士，使稱其職；居天下之人，使安其業
。視都知野，視野知國，視國知天下，其遠邇細大，可手據其圖而究焉；猶梓人畫宮於
堵，而績於成也。能者進而由之，使無所德；不能者退而休之。亦莫敢慍；不衒能，不
矜名，不親小勞，不侵眾官，日與天下之英才，討論其大經，猶梓人之善運眾工而不伐
藝也。夫然後相道得而萬國理矣。

相道既得，萬國既理，天下舉首而望曰：「吾相之功也！」後之人循跡而慕曰：「彼相
之才也！」士或談殷、周之理者，曰：「伊、傅、周、召。」其百執事之勤勞，而不得
紀焉；猶梓人自名其功，而執用者不列也。大哉相乎！通是道者，所謂相而已矣。其不
知體要者反此；以恪勤為公，以簿書為尊，衒能矜名，親小勞，侵眾官，竊取六職、百
役之事，听听於府庭，而遺其大者遠者焉，所謂不通是道者也；猶梓人而不知繩墨之曲
直，規矩之方圓，尋引之短長，姑奪眾工之斧斤刀鋸以佐其藝，又不能備其工，以至敗
績，用而無所成也！不亦謬歟！

或曰：「彼主為室者，儻或發其私智，牽制梓人之慮，奪其世守，而道謀是用。雖不能
成功，豈其罪耶？亦在任之而已！」

余曰：「不然！夫繩墨誠陳，規矩誠設，高者不可抑而下也，狹者不可張而廣也。由我
則固，不由我則圮。彼將樂去固而就圮也，則卷其術，默其智，悠爾而去。不屈吾道，
是誠良梓人耳！其或嗜其貨利，忍而不能捨也，喪其制量，屈而不能守也，棟橈屋壞，
則曰：『非我罪也』！可乎哉？可乎哉？」

余謂梓人之道類於相，故書而藏之。梓人，蓋古之審曲面勢者，今謂之「都料匠」云。
余所遇者，楊氏，潛其名。

