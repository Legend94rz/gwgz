得楊八書，知足下遇火災，家無餘儲。僕始聞而駭，中而疑，終乃大喜，蓋將弔而更以
賀也。道遠言略，猶未能究知其狀。若果蕩焉泯焉而悉無有，乃吾所以尤賀者也。

足下勤奉養，樂朝夕，惟恬安無事是望也。今乃有焚煬赫烈之虞，以震駭左右，而脂膏
滫瀡之具，或以不給，吾是以始而駭也。

凡人之言皆曰：「盈虛倚伏，去來之不可常。」或將大有為焉，乃始厄困震悸，於是有
水火之孽，有群小之慍，勞苦變動，而後能光明，古之人皆然，斯道遼闊誕漫，雖聖人
不能必是必信，是以中而疑也。

以足下讀古人書，為文章，善小學，其為多能若是。而進不能出群士之上，以取顯貴者
，蓋無他焉。京城人多言足下家有積貨，士有好廉名者，皆畏忌不敢道足下之善，獨自
得之，心蓄之，銜忍而不出諸口，以公道之難明，而世之多嫌也。一出口，則嗤嗤者以
為得重賂。

僕自貞元十五年，見足下之文章，蓄之者蓋六七年，未嘗言。是僕私一身而負公道久矣
，非特負足下也。及為御史、尚書郎，自以幸為天子近臣，得奮其舌，思以發明足下之
鬱塞。然時稱道於行列，猶有顧視而竊笑者。僕良恨修己之不亮，素譽之不立，而為世
嫌之所加，常與孟幾道言而痛之。

乃今幸為天火之所滌盪，凡眾之疑慮，舉為灰埃。黔其廬，赭其垣，以示其無有；而足
下之才能，乃可以顯白而不污；其實出矣，是祝融回祿之相吾子也。則僕與幾道十年之
相知，不若茲火一夕之為足下譽也。宥而彰之，使夫蓄於心者，咸得開其喙；發策決科
者，授予而不慄。雖欲如嚮之蓄縮受侮，其可得乎！於茲吾有望於爾，是以終乃大喜也
。

古者列國有災，同位者相弔。許不弔災，君之惡之。今吾之所陳若是，有以異乎古，故
將弔而更以賀也。顏曾之養，其為樂也大矣，又何闕焉！

足下前要僕文章古書，極不忘，候得數十篇併往耳。吳二十一武陵來，言足下為「醉賦
」及「對問」，大善，可寄一本。僕近亦好作文，與在京都時頗異，思與足下輩言之，
桎梏甚固，未可得也。因人南來，致書訪死生，不悉。宗元白。

