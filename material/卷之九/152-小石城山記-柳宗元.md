自西山道口徑北，踰黃茅嶺而下，有二道：其一西出，尋之無所得；其一少北而東，不
過四十丈，土斷而川分，有積石橫當其垠。其上為睥睨梁欐之形，其旁出堡塢，有若門
焉，窺之正黑。投以小石，洞然有水聲。其響之激越，良久乃已。環之可上，望甚遠。
無土壤而生嘉樹美箭，益奇而堅。其疏數偃仰，類智者所施設也。

噫！吾疑造物者之有無久矣，及是愈以為誠有。又怪其不為之中州，而列是夷狄，更千
百年不得一售其伎，是固勞而無用，神者倘不宜如是，則其果無乎。或曰：「以慰夫賢
而辱於此者。」或曰：「其氣之靈，不為偉人，而獨為是物，故楚之南，少人而多石。
」是二者，余未信之。

