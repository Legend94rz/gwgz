先生，漢光武之故人也。相尚以道。及帝握赤符，乘六龍，得聖人之時，臣妾億兆，天
下孰加焉？惟先生以節高之。既而動星象，歸工湖，得聖人之清。泥塗軒冕，天下孰加
焉？惟光武以禮下之。

在蠱之上九，眾方有為，而獨不事王侯，高尚其事，先生以之。在屯之初九，陽德方亨
，而能以貴下賤，大得民也，光武以之。蓋先生之心，出乎日月之上；光武之量，包乎
天地之外。微先生不能成光武之大，微光武豈能遂先生之志哉？而使貪夫廉，懦夫立，
是大有功於名教也。

某來守是邦，始構堂而奠焉，乃復為其後者四家，以奉祠事。又從而歌曰︰「雲山蒼蒼
，江水泱泱，先生之風，山高水長！」

