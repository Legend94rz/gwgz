學者多稱五帝，尚矣。然尚書獨載堯以來，而百家言黃帝，其文不雅馴，荐紳先生難言
之。孔子所傳，宰予問五帝德及帝系姓，儒者或不傳。余嘗西至空桐，北過涿鹿，東漸
於海，南浮江淮矣，至長老皆各往往稱黃帝、堯、舜之處，風教固殊焉，總之不離古文
者近是。

予觀春秋、國語，其發明五帝德、帝系姓章矣。顧第弗深考，其所表見皆不虛。書缺有
間矣，其軼乃時時見於他說。非好學深思，心知其意，固難為淺見寡聞道也。余并論次
，擇其言尤雅者，故著為本紀書首。

