吾聞之周生曰：「舜目蓋重瞳子」，又聞項羽亦重瞳子。羽豈其苗裔邪？何興之暴也？
夫秦失其政，陳涉首難，豪杰蠭起，相與並爭，不可勝數。然羽非有尺寸，乘勢起隴畝
之中，三年，遂將五諸侯滅秦，分裂天下，而封王侯，政由羽出，號為霸王，位雖不終
，近古以來未嘗有也。及羽背關懷楚，放逐義帝而自立，怨王侯叛己，難矣。自矜功伐
，奮其私智而不師古，謂霸王之業，欲以力征，經營天下，五年卒亡其國，身死東城，
尚不覺寤而不自責，過矣。乃引「天亡我，非用兵之罪」也，豈不謬哉！

