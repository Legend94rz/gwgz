士君子立身事主，既名知己，則當竭盡智謀，忠告善道，銷患於未形，保治於未然，俾
身全而主安。生為名臣，死為上鬼，垂光百世，照耀簡策，斯為美也。苟遇知己，不能
扶危為未亂之先，而乃捐軀殞命於既敗之後；釣名沽譽，眩世駭俗，由君子觀之，皆所
不取也。

蓋嘗因而論之：豫讓臣事智伯，及趙襄子殺智伯，讓為之報仇。聲名烈烈，雖愚夫愚婦
，莫不知其為忠臣義士也。嗚呼！讓之死固忠矣，惜乎處死之道有未忠者存焉，何也？
觀其漆身吞炭，謂其友曰：「凡吾所為者極難，將以愧天下後世之為人臣而懷二心者也
。」謂非忠可乎？及觀其斬劍三躍，襄子責以不死於中行氏，而獨死於智伯。讓應曰：
「中行氏以眾人待我，我故以眾人報之；智伯以國士待我，我故以國士報之。」即此而
論，讓有餘憾矣。

段規之事韓康，任章之事魏獻，未聞以國士待之也；而規也章也力勸其主從智伯之請，
與之地以驕其志，而速其亡也。絺疵之事智伯，亦未嘗以國士待之也；而疵能察韓魏之
情以諫智伯。雖不用其言以至滅亡，而疵之智謀忠告，已無愧於心也。讓既自謂智伯待
以國士矣，國士，濟國之事也。當伯請地無厭之日，縱欲荒棄之時，為讓者正宜陳力就
列，諄諄然而告之曰：「諸侯大夫，各受分地，無相侵奪，古之制也。今無故而取地於
人，人不與，而吾之忿心必生；與之，則吾之驕心以起。忿必爭，爭必敗；驕必傲，傲
必亡。」諄切懇告，諫不從，再諫之；再諫不從，三諫之；三諫不從，移其伏劍之死，
死於是日。伯雖頑冥不靈，感其至誠，庶幾復悟。和韓魏釋趙圍，保全智宗，守其祭祀
。若然，則讓雖死猶生也，豈不勝於斬劍而死乎？

讓於此時，曾無一語開悟主心，視伯之危亡，猶越人視秦人之肥瘠也。袖手旁觀，坐待
成敗，國士之報，曾若是乎？智伯既死，而乃不勝血氣之悻悻，甘自附於刺客之流，何
足道哉！何足道哉！雖然，以國士而論，豫讓固不足以當矣；彼朝為讎敵，暮為君臣，
腆然而自得者，又讓之罪人也。噫！

