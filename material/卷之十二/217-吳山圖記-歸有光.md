吳、長洲二縣，在郡治所，分境而治。而郡西諸山，皆在吳縣。其最高者，穹窿、陽山
、鄧尉、西脊、銅井；而靈巖，吳之故宮在焉，尚有西子之遺跡。若虎丘、劍池及天平
、尚方、支硎，皆勝地也。而太湖汪洋三萬六千頃，七十二峰沈浸其間，則海內之奇觀
矣！

余同年友魏君用晦為吳縣，未及三年，以高第召入，為給事中。君之為縣有惠愛，百姓
扳留之不能得，而君亦不忍於其民，由是好事者繪吳山圖以為贈。

夫令之於民，誠重矣。令誠賢也，其他之山川草木亦被其澤而有榮也；令誠不賢也，其
地之山川草木亦被其殃而有辱也。君於吳之山川，蓋增重矣，異時吾民將擇勝於巖巒之
間，尸祝於浮屠、老子之宮也，固宜。而君則亦既去矣，何復惓惓於此山哉？昔蘇子瞻
稱韓魏公去黃州四十餘年，而思之不忘，至以為思黃州詩，子瞻為黃人刻之於石。然後
知賢者於其所至，不獨使其人之不忍忘而已，亦不能自忘於其人也！

君今去縣已三年矣！一日，與余同在內庭，出示此圖，展玩太息，因命余記之。噫！君
之於吾吳，有情如此，如之何而使吾民能忘之也！

