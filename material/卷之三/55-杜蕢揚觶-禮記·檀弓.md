知悼子卒，未葬。平公飲酒，師曠、李調侍鼓鐘。杜簣自外來，聞鐘聲，曰：「安在？
」曰：「在寢。」杜簣入寢，歷階而升。酌曰：「曠飲斯。」又酌曰：「調飲斯。」又
酌，堂上北面坐飲之。降，趨而出。

平公呼而進之，曰：「蕢，曩者爾心或開予，是以不與爾言。爾飲曠何也？」曰：「子
卯不樂。知悼子在堂，斯其為子卯也大矣！曠也太師也，不以詔。是以飲之也。」「爾
飲調，何也？」曰：「調也，君之褻臣也，為一飲一食，亡君之疾，是以飲之也。」「
爾飲何也？」曰：「簣也，宰夫也，非刀匕是共，又敢與知防，是飲之也。」

平公曰：「寡人亦有過焉，酌而飲寡人。」杜簣洗而揚觶。公謂侍者曰：「如我死，則
必無廢斯爵也！」至于今，既畢獻，斯揚觶，謂之「杜舉」。

