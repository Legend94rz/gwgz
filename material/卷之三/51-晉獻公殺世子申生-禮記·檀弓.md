晉獻公將殺其世子申生。公子重耳謂之曰：「子蓋言子之志於公乎？」世子曰：「不可
。君安驪姬，是我傷公之心也！」曰：「然則蓋行乎？」世子曰：「不可。君謂我欲殺
君也。天下豈有無父之國哉！我何行如之？」

使人辭於狐突曰：「申生有罪，不念伯氏之言也，以至於死；申生不敢愛其死。雖然，
吾君老矣，子少，國家多難。伯氏不出而圖吾君，伯氏苟出而圖吾君，申生受賜而死！
」再拜稽首，乃卒。是以為恭世子也。

