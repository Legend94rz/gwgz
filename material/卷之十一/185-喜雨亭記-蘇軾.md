亭以雨名，志喜也。古者有喜，則以名物，示不忘也。周公得禾以名其書；漢武得鼎以
名其年；叔孫勝敵以名其子。其喜之大小之不齊，其示不忘一也。

予至扶風之明年，始治官舍。為亭於堂之北，而鑿池其南。引流種樹，以為休息之所。
是歲之春，雨麥於岐山之陽，其占為有年。既而彌月不雨，民方以為憂。越三月，乙卯
乃雨，甲子又雨，民以為未足。丁卯大雨，三日乃止。官吏相與慶於庭，商賈相與歌於
市，農夫相與忭於野。憂者以喜，病者以愈，而吾亭適成。

於是舉酒於亭上，以屬客而告之，曰：「五日不雨可乎？」曰：「五日不雨則無麥。」
「十日不雨可乎？」曰：「十日不雨則無禾。」「無麥無禾歲且薦饑，獄訟繁興而盜賊
滋熾，則吾與二三子雖欲優遊以樂於此亭，其可得耶？今天不遺斯民，始旱而賜之以雨
，使吾與二三子，得相與優遊而樂於此亭者，皆雨之賜也，其又可忘耶？」

既以名亭，又從而歌之，曰：「使天而雨珠，寒者不得以為襦；使天而雨玉，飢者不得
以為粟。一雨三日，伊誰之力？民曰太守，太守不有；歸之天子，天子曰不然；歸之造
物，造物不自以為功；歸之太空，太空冥冥；不可得而名，吾以名吾亭。」

