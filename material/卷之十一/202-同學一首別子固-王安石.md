江之南有賢人焉，字子固，非今所謂賢人者，予慕而友之。淮之南有賢人焉，字正之，
非今所謂賢人者，予慕而友之。二賢人者，足未嘗相過也，口未嘗相語也，辭幣未嘗相
接也。其師若友，豈盡同哉？予考其言行，其不相似者何其少也？曰：學聖人而已矣。
學聖人，則其師若友，必學聖人者。聖人之言行，豈有二哉？其相似也適然。

予在淮南，為正之道子固，正之不予疑也；還江南，為子固道正之，子固亦以為然。予
又知所謂賢人者，既相似又相信不疑也。子固作懷友一首遺予，其大略欲相扳以至乎中
庸而後已。正之蓋亦嘗云爾。

夫安驅徐行，蹸中庸之庭，而造於其堂，舍二賢人者而誰哉？予昔非敢自必其有至也，
亦願從事於左右焉爾，輔而進之其可也。

噫！官有守，私有繫，會合不可以常也。作同學一首別子固，以相警且相慰云。

