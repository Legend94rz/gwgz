方山子，光黃間隱人也。少時，慕朱家郭解為人，閭里之俠皆宗之。稍壯，折節讀書，
欲以此馳騁當世，然終不遇。晚乃遯於光黃間，曰歧亭。庵居蔬食，不與世相聞；棄車
馬，毀冠服，徒步往來山中，人莫識也。見其所著帽，方聳而高，曰：「此豈古方山冠
之遺像乎？」因謂之方山子。

余謫居於黃，過岐亭，適見焉。曰：「嗚呼！此吾故人陳慥季常也，何為而在此？」方
山子亦矍然，問余所以至此者，余告之故。俯而不答，仰而笑。呼余宿其家，環堵蕭然
，而妻子奴婢，皆有自得之意。余既聳然異之。

獨念方山子少時，使酒好劍，用財如糞土。前十九年，余在歧山，見方山子從兩騎，挾
二矢，遊西山。鵲起於前，使騎逐而射之，不獲；方山子怒馬獨出，一發得之。因與余
馬上論用兵及古今成敗，自謂一時豪士。今幾日耳，精悍之色猶見於眉間，而豈山中之
人哉？

然方山子世有勳閥，當得官；使從事於其間，今已顯聞。而其家在洛陽，園宅壯麗與公
侯等；河北有田，歲得帛千匹，亦足富樂。皆棄不取，獨來窮山中，此豈無得而然哉？
余聞光黃間多異人，往往佯狂垢污。不可得而見；方山子儻見之歟？

