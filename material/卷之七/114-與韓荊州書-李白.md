白聞天下談士相聚而言曰︰「生不用封萬戶侯，但願一識韓荊州！」何令人之景慕，一
至於此耶？豈不以周公之風，躬吐握之事，使海內豪傑，奔走而歸之；一登龍門，則聲
譽十倍；所以龍蟠鳳逸之士，皆欲收名定價於君侯。願君侯不以富貴而驕之，寒賤而忽
之，則三千之中有毛遂，使白得脫穎而出，即其人焉。

白隴西布衣，流落楚漢。十五好劍術，遍千諸侯；三十成文章，歷抵卿相。雖長不滿七
尺，而心雄萬夫，王公大人，許與氣義。此疇曩心跡，安敢不盡於君侯哉？

君侯制作侔神明，德行動天地，筆參造化，學究天人。幸願開張心顏，不以長揖見拒，
必若接之以高宴，縱之以清談，請日試萬言，倚馬可待！今天下以君侯為文章之司命，
人物之權衡，一經品題，便作佳士。而君侯何惜階前盈尺之地，不使白揚眉吐氣，激昂
青雲耶？

昔王子師為豫州，未下車即辟荀慈明；既下車又辟孔文舉。山濤作冀州，甄拔三十餘人
，或為侍中、尚書，先代所美。而君侯亦一薦嚴協律，入為祕書郎。中間崔宗之、房習
祖、黎昕、許瑩之徒，或以才名見知，或以清白見賞。白每觀其銜恩撫躬，忠義奮發，
白以此感激，知侯推赤心於諸賢之腹中，所以不歸他人，而願委身國士。倘急難有用，
敢效微軀！

且人非堯舜，誰能盡善？白謨猷籌畫，安能自矜？至於制作，積成卷軸，則欲塵穢視聽
，恐彫蟲小技，不合大人。若賜觀芻蕘，請給紙筆，兼之書人！然後退掃閒軒，繕寫呈
上。庶青萍結綠，長價於薛卞之門。幸推下流，大開獎飾，惟君侯圖之！

