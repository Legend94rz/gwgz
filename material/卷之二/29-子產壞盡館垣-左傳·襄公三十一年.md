#### 正文

子產相[]鄭伯[]以如晉，晉侯[]以我喪故，[]未之見也。[]子產使盡壞[]其館之垣，而納車馬焉。[]

士文伯[]讓之[]曰：「敝邑以政刑之不修，寇盜充斥，[]無若諸侯之屬，辱在寡君者何，[]是以
令吏人完客所館，高其閈[]閎，厚其牆垣，以無憂客使。[]今吾子壞之，雖從[]者能戒，其若
異客何？[]以敝邑之為盟主，繕完葺[]牆，以待賓客。若皆毀之，其何以共[]命？[]寡君使匄[]請
命。」[]

對曰：「以敝邑褊小，介於大國，誅求無時，是以不敢寧居，悉索敝賦，以來會時事。[]
逢執事之不閒，[]而未得見；[]又不獲聞命，[]未知見時。不敢輸幣，亦不敢暴[]露。[]其輸之，
則君之府實也。非薦陳之，不敢輸也；[]其暴露之，則恐燥濕之不時而朽蠹，以重敝邑之
罪。[]僑[]聞文公之為盟主也，[]宮室卑庳，[]無觀[]臺榭，[]以崇大諸侯之館。[]館如公寢，[]庫廄繕
修，[]司空以時平易[]道路，[]圬[]人以時塓[]館宮室。[]諸侯賓至，甸設庭燎，[]僕人巡宮；[]車馬有
所，[]賓從[]有代，[]巾車脂轄，[]隸人牧圉，[]各瞻其事；[]百官之屬，[]各展其物。公不留賓，
而亦無廢事；憂樂同之，事則巡之；教其不知，而恤其不足。[]賓至如歸，無寧菑[]患；不
畏寇盜，而亦不患燥濕。[]今銅鞮[]之宮數里，[]而諸侯舍於隸人，門不容車，而不可踰越；[]
盜賊公行，而夭厲不戒。[]賓見無時，命不可知。[]若又勿壞，是無所藏幣以重罪也。[]敢請
執事，將何以命之？[]雖君之有魯喪，亦敝邑之憂也。[]若獲薦幣，脩垣而行，君之惠也，
敢憚勤勞？」[]

文伯復命。趙文子曰：「信！[]我實不德，而以隸人之垣以贏諸侯，[]是吾罪也。」[]使士文
伯謝不敏焉。[]

晉侯見鄭伯，有加禮，厚其宴好[]而歸之。[]乃築諸侯之館。[]叔向曰：「辭之不可以已也如
是夫！[]子產有辭，諸侯賴之，[]若之何其釋辭也？[]詩曰：『辭之輯矣，民之協矣；辭之繹
矣，民之莫矣！』其知之矣！」[]

#### 注釋

[] 去聲。
[] 簡公。
[] 平公。
[] 以魯襄公喪故。
[] 見則有宴好，雖以吉凶不並行為辭，實輕鄭也。
[] 怪。
[] 盡毀館舍之垣牆，而納己之車馬。@駭人，蓋見得透，故行得出。
[] 名匄，字伯瑕。
[] 責子產。
[] 晉國不能修舉政刑，致使盜賊之多。
[] 諸侯卿大夫，辱來見晉君者，無如之何。@十二字句。
[] 翰。
[] 去聲。@閈閎，館門也。高其門，厚其牆，則館舍完固，而客使可無寇盜之憂。@已上敍設垣之由，以見晉待客一段盛意。
[] 去聲。
[] 雖汝從者自能防寇，他國賓客來，將若之何。@一詰，意甚婉。
[] 緝。
[] 同供。
[] 晉為諸侯盟主，而繕治完固，以覆蓋牆垣，所以待諸侯之賓客，若來者皆毀之，將何以供給賓客之命乎。@再詰，詞甚嚴。
[] 蓋。
[] 請問毀牆之命。@明是問罪聲口。
[] 褊，狹也。介，間也。誅，責也。大國責求無常時。我盡求敝邑之財賦，以隨時而朝會。@此責晉重幣，以敍鄭來晉之由。
[] 閑。
[] 現。
[] 適遇晉君以魯喪無暇，遂不得見。又不獲聞召見之命，未知得見的在何時。@此責晉慢客。
[] 僕。
[] 既不敢以幣帛輸納于庫，又不敢以幣帛暴露于外。@此言鄭左難右難，下復雙承暢言之。
[] 輸之。則幣帛乃晉府庫之物。非見君而進陳之，則不敢專輒以物輸庫也。
[] 若暴露之，又恐晴雨不常，致使幣帛朽蠹，適以增重鄭國之罪。@左難右難如此。@輸幣暴露，雖並提，然側重暴露一邊。已說盡壞垣之故。
[] 子產名。
[] 只因敝邑為盟主句，提出晉文公來壓倒他。下乃歷敍文公之敬客，以反擊今日之慢客，妙。
[] 陛。
[] 貫。
[] 謝。@庳，小也。闕門曰觀。築土曰臺。有屋曰榭。@文公自處儉約如此。
[] 待客又極其隆也。@總一句，下乃細列之。
[] 館如晉君之寢室。@一。
[] 館中藏幣之庫，養馬之厩，皆繕治修葺。@二。
[] 異。
[] 司空，掌邦土。易，治也。@三。
[] 烏。
[] 覓。
[] 圬人，泥匠也。塓，塗也。@四。@諸侯未至之先如此。
[] 甸人設照庭大燭。@五。
[] 至夜廵警于宮中。@六。
[] 車馬皆有地以安處。@七。
[] 去聲。
[] 賓之僕從，有人代役。@八。
[] 巾車，主車官。以脂膏塗客之車轄。@轄，車軸頭鐵。@九。
[] 語。
[] 徒隸之人，與夫牛之牧、馬之圉，各瞻視其所當供客之事。@十。
[] 官屬各陳其待客之物。@十一。@諸侯既至之後，又如此。
[] 不久留賓，賓得速去，則事不廢。國有憂樂，與賓同之，事有廢闕，為賓察之，賓有不知，則訓教之，賓有不足，則體恤之。@上十一句，是館中事。此六句，是文公心上事。
[] 同災。
[] 總承上文言文公待諸侯如此，以故賓至晉國，不異歸家，寧復有菑患乎。緃有寇盜，無所畏懼，雖有燥溼，不至朽蠹。@此文公之為盟主然也。
[] 低。
[] 銅鞮，晉離宮名。@與宮室卑庳二句相反。
[] 諸侯館舍，僅如徒隸之居，門庭狹小，車馬難容。又有牆垣之限，不可越而過之。@與崇大諸侯之館五句相反。並破高其閈閎二句。
[] 夭厲，疾疫也。指挽車之人馬言。@與甸設庭燎九句相反。並破無憂客使一句。
[] 賓之進見，未有時日。召見之命，不得而知。@與公不留賓一段相反。又挽逢執事之不閒四句。
[] 若不毀壞牆垣，是使我暴露其幣帛，以至朽蠹，是增重其罪也。@挽不敢輸幣，又不敢暴露二句。
[] 反詰之，妙。正對寡君使匄請命句。
[] 晉鄭皆與魯同姓，晉之憂，亦鄭之憂也。@使晉無所藉口。
[] 若得見晉君而進幣，鄭當修築牆垣而歸，則拜晉君之賜。敢畏修垣之勞乎。@結出修垣細事，明是鄙薄之人。@已上句句與文公相反，且語語應前，妙。
[] 信如子產所言。@只一字，寫心服妙。
[] 贏，受也。
[] 注信字。
[] 極寫子產。
[] 去聲。
[] 極寫子產。
[] 改築館舍，所謂諸侯賴之也。@收完正文。
[] 如是夫三字，沉吟歎賞，信服之至。
[] 不止鄭是賴。
[] 釋，廢也。
[] 詩，大雅。言辭輯睦，則民協同，辭悅懌，則民安定，詩人其知辭之有益矣。@以叔向贊不容口作結，妙。

#### 評注

晉為盟主，而子產以蕞爾鄭朝晉，盡壞館垣，大是奇事。只是胸中早有成算，故說來句句針鋒相對，義正而不阿，詞強而不激。文伯不措一語，文子輸心帖服，叔向歎息不已，子產之有辭，洵非小補也。

#### 譯文

