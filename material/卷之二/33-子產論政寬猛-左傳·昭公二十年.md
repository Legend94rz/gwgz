#### 正文

鄭子產有疾。謂子大叔[]曰：「我死，子必為政。唯有德者能以寬服民，其次莫如猛。[]夫
火烈，民望而畏之，故鮮[]死焉；[]水懦弱，民狎而翫之，則多死焉。[]故寬難。」[]疾數月而
卒。

大叔為政，不忍猛而寬。[]鄭國多盜，取人於萑[]苻[]之澤。[]大叔悔之，曰：「吾早從夫子，
不及此。」[]興徒兵以攻萑苻之盜，盡殺之，盜少止。[]

仲尼曰：「善哉！[]政寬則民慢，慢則糾之以猛。猛則民殘，殘則施之以寬。[]寬以濟猛，
猛以濟寬，政是以和。」[]詩曰：[]『民亦勞止，汔[]可小康，惠此中國，以綏四方。』[]施之
以寬也。[]『毋從[]詭隨，以謹無良；式遏寇虐，慘不畏明。』[]糾之以猛也。[]『柔遠能邇，
以定我王。』[]平之以和也。[]又曰：[]『不競不絿，[]不剛不柔，布政優優，百祿是遒。』[]和
之至也！」[]

及子產卒，仲尼聞之，出涕曰：「古之遺愛也。」[]

#### 註釋

[] 遊吉也。
[] 兩語，是子產治鄭心訣。
[] 上聲。
[] 以火喻猛。
[] 以水喻寬。
[] 非有德者不能。@玩其次字，寬難字，便見寬為上，不得已而用猛。而用猛正是保民之惠處，此自大經濟人語。
[] 著不忍二字，便見是婦人之仁，非真能寬也。
[] 桓。
[] 蒲。
[] 取人，劫其財也。萑苻，澤名。
[] 夫子，謂子產。
[] 著盡殺二字，便見是酷吏之虐，非善用猛也。
[] 歎美子產為政。
[] 寬猛各有弊，當有以相濟。
[] 和字，從濟字看出。
[] 大雅，民勞篇。
[] 肸。
[] 止，語辭。汔，其也。康、綏，皆安也。言今民亦勞甚矣，其可以小安之乎。當加惠于京師，以綏安夫諸夏之人。
[] 引詩釋寬。
[] 去聲。
[] 詭隨，謂詭人隨人，心不正者。謹，勅也。式，用也。慘，曾也。言詭隨者不可從，以謹勅不善之人，用遏止此寇虐，而曾不畏明法者。
[] 引詩釋猛。
[] 柔安遠人，使之懷附，而近者各以能進，以安定我王室。
[] 平字，是寬猛相濟處。@引詩釋和。@壹詩分引釋之，便見政和。是寬猛一時並到，不可偏勝也。
[] 商頌，長發篇。
[] 求。
[] 競，強也。絿，急也。優優，和也。遒，聚也。言湯之為政不太強，不太急，不太剛，不太柔，優優然而甚和，故百種福祿皆遒聚也。
[] 引詩歎和之至，見得和到極處，而寬猛之跡俱化，進一層說。
[] 以子產之猛為遺愛，闡微之論。


#### 評註

子產不是一味任猛。蓋立法嚴則民不犯，正所以全其生。此中大有作用。太叔始寬而繼猛，殊失子產授政之意。觀孔子歎美子產，而以寬猛相濟立論，則政和，諒非用猛所能致。末以遺愛結之，便有分曉。


#### 譯文

