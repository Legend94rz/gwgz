鄭子產有疾。謂子大叔曰：「我死，子必為政。唯有德者能以寬服民，其次莫如猛。夫
火烈，民望而畏之，故鮮死焉；水懦弱，民狎而翫之，則多死焉。故寬難。」疾數月而
卒。

大叔為政，不忍猛而寬。鄭國多盜，取人於萑苻之澤。大叔悔之，曰：「吾早從夫子，
不及此。」興徒兵以攻萑苻之盜，盡殺之，盜少止。

仲尼曰：「善哉！政寬則民慢，慢則糾之以猛。猛則民殘，殘則施之以寬。寬以濟猛，
猛以濟寬，政是以和。」詩曰：『民亦勞止，汔可小康，惠此中國，以綏四方。』施之
以寬也。『毋從詭隨，以謹無良；式遏寇虐，慘不畏明。』糾之以猛也。『柔遠能邇，
以定我王。』平之以和也。又曰：『不競不絿，不剛不柔，布政優優，百祿是遒。』和
之至也！」

及子產卒，仲尼聞之，出涕曰：「古之遺愛也。」

