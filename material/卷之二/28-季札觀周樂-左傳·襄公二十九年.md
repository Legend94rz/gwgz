#### 正文

吳公子札來聘，[]請觀於周樂。[]

使工[]為[]之歌周南、召[]南，[]曰[：「美哉！[]始基之矣，猶未也，然勤而不怨矣。」[]

為之歌邶、[]鄘、[]衛。[]曰：「美哉！淵乎！憂而不困者也。[]吾聞衛康叔、武公之德如是，
是其衛風乎？」[]

為之歌王。[]曰：「美哉！思而不懼。其周之東乎？」[]

為之歌鄭。曰：「美哉！其細已甚，民弗堪也。是其先亡乎！」[]

為之歌齊。曰：「美哉！泱泱[]乎！大風也哉！[]表東海者，其大公乎！國未可量也！」[]

為之歌豳。[]曰：「美哉！蕩乎！樂[]而不淫，其周公之東乎！」[]

為之歌秦。曰：「此之謂夏聲。[]夫能夏則大，大之至也，其周之舊乎！」[]

為之歌魏。曰：「美哉！渢渢[]乎！大而婉，險而易行。以德輔此，則明主也。」[]

為之歌唐。[]曰：「思深哉！[]其有陶唐氏之遺民乎！[]不然，何憂之遠也？[]非令德之後，誰
能若是？」[]

為之歌陳。曰：「國無主，其能久乎？」[]

自鄶[]以下，無譏焉。[]

為之歌小雅。曰：「美哉！思而不貳，[]怨而不言，[]其周德之衰乎？[]猶有先王之遺民焉！
」[]

為之歌大雅。曰：「廣哉！熙熙乎！[]曲而有直體，[]其文王之德乎！」[]
為之歌頌。曰：「至矣哉！[]直而不倨，[]曲而不屈；[]邇而不逼，[]遠而不攜；[]遷而不淫，[]復
而不厭；[]哀而不愁，[]樂而不荒；[]用而不匱，[]廣而不宣；[]施而不費，[]取而不貪；[]處而不底
，[]行而不流。[]五聲和，[]八風平，[]節有度，[]守有序。[]盛德之所同也！」[]

見舞象箾、[]南籥者。[]曰：「美哉！[]猶有憾！」[]

見舞大武者。[]曰：「美哉！周之盛也，[]其若此乎！」[]

見舞韶濩[]者。[]曰：「聖人之弘也，[]而猶有慙德，[]聖人之難也！」[]

見舞大夏[]者。曰：「美哉！勤而不德，[]非禹，其誰能修之？」[]

見舞韶箾[]者。[]曰：「德至矣哉！大矣！[]如天之無不幬也，如地之無不載也。[]雖甚盛德，
其蔑以加於此矣，[]觀止矣。[]若有他樂，吾不敢請已。」[]


#### 注釋

[] 札，吳壽夢之子，季札也。吳子夷昧新立，使來聘魯。
[] 成王賜魯以天子之樂，故周樂盡在魯。@請觀二字伏案。
[] 使我樂工也。@二字直貫到底。
[] 去聲。
[] 邵。
[] 為之，為季札也。以下段段著為之，見當時重季札。
[] 美其聲也。
[] 文王之化，基于二南。猶有商紂之虐政，其化未洽於天下。然民賴其德，雖勞于王室，而亦不怨。@一句，一折。
[] 佩。
[] 容。
[] 三國，乃管、蔡、武庚三監之地，康叔封衛，兼而有之。今三國之詩，皆衛詩也，而必別而三之者，豈非以疆土不同，故音調亦從而異歟。
[] 淵，深也。亡國之音哀以思，其民困，衛遭宣公淫亂，懿公滅亡，賴有先世之德，雖憂思之深，而不至于窮困。
[] 康叔，衞始封之君。武公，其九世孫。言吾聞二公德化入人之深如是。是得非衛國風之詩乎。@穆然神遇。
[] 王，周乎王也。平王東遷，王室下同于列國。故其詩不得入雅，而黍離降為國風。
[] 思文武而不畏播遷，其東遷以後之詩乎。
[] 美有治政，而譏其煩瑣。民既不支，國何能久。
[] 央。
[] 泱泱，弘大之聲。大風，大國之風也。@變調。
[] 太公為東海之表式，國祚不可限量。
[] 按今豳風列於于國風之終，與此次序不同者，蓋此時未經夫子刪定故也。
[] 洛。
[] 蕩，廣大之貌。周公遭流言之變，東征三年，為成王陳後稷先公樂于農事而不敢荒淫，以成王業，故曰周公之東。
[] 秦起自西戎，至秦仲始有車馬禮樂，去戎狄而有諸夏之聲。@變調。
[] 夏有大義，西戎而有夏聲，則大之至。秦襄公佐平王東遷，盡有西周之地，故云周之舊。
[] 凡。
[] 渢渢，中庸之聲。高大而又婉順，險阻而又易行，所以為中庸也。惜其無德以輔之爾。@變調。
[] 此晉詩也，而謂之唐者，唐本叔虞始封之地也。
[] 歎其憂深思遠。
[] 晉本唐堯故地，故其遺俗猶存。
[] 何其憂深思遠，情發乎聲。
[] 非承繼陶唐盛德之後，安能如此。@一句一折。
[] 淫聲放蕩，無復畏忌，故曰無主。其滅亡將不久。@全是貶詞。
[] 貴。
[] 鄶，曹之詩。不復議論。微之也。
[] 思文武之德，而無反叛之心。
[] 怨商紂之政，而能忍而不言。
[] 其周德未盛之時乎。
[] 猶有殷先王之遺民，故周末能盛大。
[] 廣，大也。熙熙，和樂聲。@變調。
[] 其聲委曲，而有正直之體。
[] 得非文王之盛德乎。
[] 獨贊其至，與贊他歌不同。
[] 直而不失于倨傲。
[] 曲而不失于屈撓。
[] 近而不至于逼害。
[] 遠而不至于擕貳。
[] 遷動而不至于淫盪。
[] 反覆而不為人厭棄。
[] 雖遇凶災，不至憂愁。
[] 雖當逸樂，不至荒淫。
[] 用之不已，不至窮匱。
[] 志雖廣大，不自宣揚。
[] 雖好施與，無所費損。
[] 或有所取，不至貪求。
[] 㫖。@雖復止處，而不底滯。
[] 雖常運行，而不流放。@總贊其德之無偏勝。一氣連勝十四句，何等筆力。
[] 五聲，宮、商、角、徵、羽。
[] 八風，八方之氣。
[] 八音克諧。
[] 無相奪倫。@再襯四句，更有力。
[] 周、魯、商三頌，盛德皆同。@以上是歌，以下是舞。上俱以為之二字引起。下俱以見字引起。上皆是反覆想像，下語多著實，蓋聞虛而見實也。
[] 宵。
[] 箾籥，皆舞者所執。象箾，武舞也。南籥，文舞也。皆文王之樂。
[] 美其容也。
[] 文王恨不及已致太平。
[] 大武，武王之樂。
[] 武王興同之盛。
[] 四字，形容不出，是贊詞，亦是微詞。
[] 獲。
[] 韶濩，湯樂。
[] 湯德寬弘。
[] 猶有可慙之德，謂始以征伐而得天下。
[] 以見聖人處世變之難。@一句一折。
[] 大夏，禹樂。
[] 勤能治水，而不自矜其德。
[] 非禹之聖，誰能修舉其功。
[] 同簫。
[] 書曰，簫韶九成，蓋舜樂之總名。
[] 贊其至，復贊其大，與贊他舞不同。
[] 所以為大。
[] 所以為至。
[] 應觀字。@三字，收住全篇。
[] 應請字。


#### 評注

季札賢公子，其神智器識，乃是春秋第一流人物，故聞歌見舞，便能盡察其所以然。讀之者，細玩其逐層摹寫，逐節推敲，必有得于聲容之外者。如此奇文，非左氏其孰能傳之。



#### 譯文

