#### 正文

子皮[]欲使尹何為邑。子產曰：「少，[]未知可否。」[]子皮曰：「愿，吾愛之，不吾叛也。[]
使夫[]往而學焉，夫亦愈知治矣。」[]

子產曰：「不可。[]人之愛人，求利之也。[]今吾子愛人則以政，[]猶未能操刀而使割也，其
傷實多。[]子之愛人，傷之而已，其誰敢求愛於子？[]子於鄭國，棟也。棟折榱[]崩，僑[]將厭[]
焉，敢不盡言？[]子有美錦，不使人學製焉。[]大官、大邑，身之所庇也，而使學者製焉，[]
其為美錦，不亦多乎？[]僑聞學而後入政，未聞以政學者也。[]若果行此，必有所害。[]譬如
田獵，射御貫[]則能獲禽。若未嘗登車射御，則敗績厭[]覆[]是懼，何暇思獲？」[]

子皮曰：「善哉！虎不敏。吾聞君子務知大者、遠者，小人務知小者、近者。[]我，小人
也。衣服附在吾身，[]我知而慎之；[]大官、大邑，所以庇身也，[]我遠而慢之。[]微子之言，
吾不知也。[]他日我曰：子為鄭國，我為吾家，以庇焉，其可也。[]今而後知不足。自今請
，雖吾家，聽子而行。」[]子產曰：「人心之不同如其面焉，[]吾豈敢謂子面如吾面乎？[]抑
心所謂危，亦以告也。」[]

子皮以為忠，故委政焉。[]子產是以能為鄭國。[]


#### 注釋

[] 名罕虎，鄭上卿。
[] 去聲。
[] 尹何年少，未知可使治邑否。
[] 愿，謹厚也。叛，背也。言吾愛其謹厚，必不吾背。@平日可信。
[] 扶。
[] 兩夫字，指尹何。言謹厚之人，使往治邑而學為政，當愈知治邑之道矣。@後日又可望。故雖年少，亦可使之為邑。
[] 總斷一句。
[] 必求有以利益之。
[] 今汝愛尹何，則使之為政。
[] 譬如未能執刀，而使之宰割，其自傷必多。
[] 非以愛之，實以害之，誰敢求汝之見愛。@一喻，破吾愛之句。
[] 催。
[] 子產名。
[] 壓。
[] 鄭國有汝，猶屋之有棟，榱，椽也，棟以架椽，設使汝誤事而致敗，譬如棟折而椽崩，則我亦處屋下，將為其所壓，敢不盡情言之。@二喻，言如此用愛，不但傷尹何，僑亦且不免。敢不盡言句，鎖上起下。
[] 譬如汝有美錦，必不使不能裁者學裁之，惟恐傷錦。
[] 身之所庇以安者，而使學為政者，往裁治焉，不恐傷身。
[] 亦思官邑之為美錦，不較多乎。@三喻，破使夫往而學句。
[] 二句是立言大㫖。
[] 非自害，則害于治。
[] 慣。
[] 壓。
[] 福。
[] 敗績，壞車也。言求免自害且不能，何暇求其無害于治。@四喻，破夫亦愈知治句。@一喻尹何，二喻自己，三喻子皮，四又喻尹何，隨手出喻，絕無痕跡。
[] 君子小人以識言。
[] 此其小者近者。
[] 美錦不使學製。
[] 此其大者遠者。
[] 官邑欲使學制。
[] 無子之言，吾終不自知其失，所以為無識之小人。@仍援前喻，更覺入情。@論尹何至此之舉。
[] 他日，前日也。前日我嘗有云，子治鄭國，我治吾家，以庇身焉，其或可也。
[] 前日我猶自以為能治家，今而後知謀慮不足，雖吾家亦須聽子而行。@此子皮自謂才不及子產，字字纏綿委婉。
[] 人面無同者，其心亦然。
[] 即面觀心，則汝之心，未必盡如吾之心。豈敢使子之家事，皆從我之所為乎。@此五喻也，通篇是喻，結處仍用喻，快筆靈思，出人意表。
[] 但于我心有所不安，如使尹何為邑者，亦必盡言以告也。@仍繳正意，一筆作收。
[] 以子產盡心于己，故以國政委之。
[] 結出子產治政之由。

#### 評注

學而後入政，未聞以政學二語，是通體結穴，前後總是發明此意。子產傾心吐露，子皮從善若流，相知之深，無過于此。全篇純以譬喻作態，故文勢宕逸不羣。


#### 譯文

