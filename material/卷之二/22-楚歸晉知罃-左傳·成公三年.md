#### 正文

晉人歸楚公子穀臣與連尹襄老之尸於楚，以求知[]罃。[]於是荀首佐中軍矣，故楚人許之。[]
王送知罃，曰：「子其怨我乎？」[]對曰：「二國治戎，臣不才，不勝[]其任，以為俘[]馘。[]
執事不以釁[]鼓，使歸即戮，君之惠也。[]臣實不才，又誰敢怨？」[]

王曰：「然則德我乎？」[]對曰：「二國圖其社稷而求紓其民，[]各懲其忿以相宥也，[]兩釋
纍囚，以成其好。[]二國有好，臣不與[]及，其誰敢德？」[]

王曰：「子歸，何以報我？」[]對曰：「臣不任[]受怨，君亦不任受德，無怨無德，不知所
報。」[]

王曰：「雖然，必告不穀。」[]對曰：「以君之靈，纍臣得歸骨於晉，寡君之以為戮，死
且不朽。[]若從君惠而免之，以賜君之外臣首；首其請于寡君，而以戮於宗，亦死且不
朽。[]若不獲命，[]而使嗣宗職，[]次及於事，[]而帥[]偏師以修封疆。[]雖遇執事，其弗敢違。[]其
竭力致死，無有二心，以盡臣禮。所以報也！」[]

王曰：「晉未可與爭。」重為之禮而歸之。[]

#### 注釋

[] 去聲。
[] 英。@宣公十二年，晉楚戰于邲，楚囚知罃。知莊子射楚連尹襄老，載其尸，射公子穀臣，囚之，以二者還。莊子，知罃父也。至是晉歸二者于楚，以贖知罃。
[] 荀首，即知莊子，是時為晉中軍佐，楚人畏其權要，故許歸其子。
[] 指久留于楚言。
[] 升。
[] 孚。
[] 國。@俘馘，軍所虜獲者，係其人曰俘，截左耳曰馘。
[] 欣去聲。
[] 以血塗鼓曰釁鼓，言楚不殺我而以其血塗鼓。即，就也。
[] 作自責語，撇開怨字，妙。
[] 指許歸于晉言。
[] 晉楚皆為社稷之謀，而欲紓緩其民。
[] 各懲戒前日戰爭之忿，以相赦宥。
[] 去聲。@纍，係也。晉釋穀臣之囚，楚釋知罃之囚，以成其和好。
[] 去聲。
[] 作與己不相干語，撇開德字。妙。
[] 問得有意。
[] 平聲。
[] 言我未嘗有怨于君，君亦未嘗有德于我，有怨則報怨，有德則報德，我無怨而君無德，故不知所報也。@臣怨君德，分貼得好。不知二字，更妙。
[] 不穀，諸侯謙稱。言雖是如此，必告我以相報之事。@共王一團興致，被知罃說得雪淡，無可奈何，又作此問。
[] 身雖死，而楚君之私恩，不朽腐也。@客意，一層。
[] 稱于異國曰外臣。首，荀首也。宗，荀氏之宗也。@客意，二層。@此雖二客意，然顯見晉之國法森然，家法森然。
[] 若君不許戮。@轉入正意。
[] 使繼祖宗之職。
[] 以次及於軍旅之事。
[] 率。
[] 其父為上軍佐，故曰帥偏帥。修，治也。
[] 雖遇楚之將帥，亦不敢違避。@一敢字，應上二敢字。
[] 忠晉即以報楚。妙。
[] 收煞得好。



#### 評注

玩篇首于是荀首佐中軍矣，故楚人許之二語，便見楚有不得不許之意。德我報我，全是捉官路，當私情也。楚王句句逼入，知罃句句撇開。末一段所對非所問，尤匪夷所思。


#### 譯文


