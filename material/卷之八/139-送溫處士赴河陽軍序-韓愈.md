伯樂一過冀北之野，而馬群遂空。夫冀北馬多天下，伯樂雖善知馬，安能空其群耶？解
之者曰：「吾所謂空，非無馬也，無良馬也。伯樂知馬，遇其良，輒取之，群無留良焉
。苟無良，雖謂無馬，不為虛語矣。」

東都，固士大夫之冀北也。恃才能深藏而不市者，洛之北涯，曰石生；其南涯，曰溫生
。大夫烏公，以鈇鉞鎮河陽之三月，以石生為才，以禮為羅，又羅而致之幕下。東都雖
信多才士，朝取一人焉，拔其尤；暮取一人焉，拔其尤。自居守河南尹，以及百司之執
事，與吾輩二縣之大夫，政有所不通，事有所可疑，奚所諮而處焉？士大夫之去位而巷
處者，誰與嬉遊？小子後生，於何考德而問業焉？搢紳之東西行過是都者，無所禮於其
盧。若是而稱曰：「大夫烏公，一鎮河陽，而東都處士之盧無人焉。」豈不可也？

夫南面而聽天下，其所託重而恃力者，惟相與將耳。相為天子得人於朝廷，將為天子得
文武士於幕下。求內外無治，不可得也。愈縻於茲，不能自引去，資二生以待老。今皆
為有力者奪之，其何能無介然於懷耶？

生既至，拜公於軍門，其為吾以前所稱，為天下賀；以後所稱，為吾致私怨於盡取也！
留守相公，首為四韻詩歌其事，愈因推其意而序之。

