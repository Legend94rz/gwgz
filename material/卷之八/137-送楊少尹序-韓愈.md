昔疏廣、受二子，以年老，一朝辭位而去。於時公卿設供張，祖道都門外，車數百輛；
道路觀者，多嘆息泣下，共言其賢。漢史既傳其事，而後世工畫者，又圖其跡，至今照
人耳目，赫赫若前日事。

國子司業楊君巨源，方以能詩訓後進。一旦以年滿七十，亦白丞相，去歸其鄉。世常說
古今人不相及，今楊與二疏，其意豈異也？

予忝在公卿後，遇病不能出，不知楊侯去時，城門外送者幾人，車幾輛，馬幾匹；道旁
觀者，亦有嘆息知其為賢以否？而太史氏又能張大其事為傳，繼二疏蹤跡否？不落莫否
？見今世無工畫者，而畫與不畫固不論也。然吾聞楊侯之去，丞相有愛而惜之者，白以
為其都少尹，不絕其祿；又為歌詩以勸之。京師之長於詩者，亦屬而和之。又不知當時
二疏之去，有是事否？古今人同不同，未可知也。

中世士大夫，以官為家，罷則無所於歸。楊侯始冠，舉於其鄉，歌鹿鳴而來也。今之歸
，指其樹曰：「某樹，吾先人之所種也；某水、某丘，吾童子時所釣遊也。」鄉人莫不
加敬，誡子孫以楊侯不去其鄉為法。古之所謂鄉先生沒而可祭於社者，其在斯人歟！其
在斯人歟！

