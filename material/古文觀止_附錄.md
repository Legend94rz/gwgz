
附錄A‧蓼莪　　詩經　

蓼蓼者莪，匪莪伊蒿。哀哀父母，生我劬勞。
蓼蓼者莪，匪莪伊蔚。哀哀父母，生我勞瘁。
缾之罄矣，維罍之恥。鮮民之生，不如死之久矣！
無父何怙，無母何恃！出則銜恤，入則靡至。
父兮生我，母兮鞠我。拊我畜我，長我育我。
顧我復我，出入腹我。欲報之德，昊天罔極。
南山烈烈，飄風發發。民莫不穀，我獨何害。
南山律律，飄風弗弗。民莫不穀，我獨不卒。

附錄A‧勸學　　荀子　

君子曰：學不可以已。青、取之於藍，而青於藍；冰、水為之，而寒於水。木直中繩，
輮以為輪，其曲中規，雖有槁曝，不復挺者，輮使之然也。故木受繩則直，金就礪則利
；君子博學而日參省乎己，則知明而行無過矣。故不登高山，不知天之高也；不臨深谿
，不知地之厚也；不聞先王之遺言，不知學問之大也。干越夷貉之子，生而同聲，長而
異俗，教使之然也。詩曰：「嗟爾君子，無恒安息。靖共爾位，好是正直。神之聽之，
介爾景福。」神莫大於化道，福莫長於無禍。

吾嘗終日而思矣，不如須臾之所學也。吾嘗跂而望矣，不知登高之博見也。登高而招，
臂非加長也，而見者遠；順風而呼，聲非加疾也，而聞者彰。假輿馬者，非利足也，而
致千里；假舟戢者，非能水也，而絕江河。君子生非異也，善假於物也。

南方有鳥焉，名曰「蒙鳩」，以羽為巢，而編之以髮，繫之葦苕。風至苕折，卵破子死
。巢非不完也，所繫者然也。西方有木焉，名曰「射干」，莖長四寸，生於高山之上，
而臨百仞之淵。木莖非能長也，所立者然也。蓬生麻中，不扶而直；白沙在涅，與之俱
黑。蘭槐之根是為芷，其漸之滫，君子不近，庶人不服。其質非不美也，所漸者然也。
故君子居必擇鄉，遊必就士，所以防邪僻而中正也。

物類之起，必有所始；榮辱之來，必象其德。肉腐生蟲，魚枯生蠹。怠慢忘身，禍災乃
作。強自取柱，柔自取束。邪穢在身，怨之所構。施薪若一，火就燥也；平地若一，水
就濕也。草木疇生，禽獸群焉，物各從其類也。是故質的張而弓矢至焉，林木茂而斧斤
至焉，樹成蔭而眾烏鳥焉，醯酸而蚋聚焉。故言有招禍也，行有招辱也，君子慎其所立
乎！

積土成山，風雨興焉；積水成淵，蛟龍生焉；積善成德，而神明自得，聖心備焉。故不
積蹞步，無以至千里；不積小流，無以成江海。騎驥一躍，不能十步；駑馬十駕，功在
不捨。鍥而捨之，朽木不折；鍥而不捨，金石可鏤。螾無爪牙之利，筋骨之強，上食埃
土，下飲黃泉，用心一也。蟹八跪而二螯，非蛇蟺之穴，無可寄託者，用心躁也。是故
無冥冥之志者，無昭昭之明；無惛惛之事者，無赫赫之功。行衢道不至，事兩君者不容
。目不能兩視而明，耳不能兩聽而聰。螣蛇無足而飛，梧鼠五技而窮。詩曰：「尸鳩在
桑，其子七兮。淑人君子，其儀一兮。其儀一兮。心如結兮。」故君子結於一也。

昔者瓠巴鼓瑟，而流魚出聽；伯牙鼓琴，而六馬仰秣。故聲無小而不聞，行無隱而不形
。玉在山而草木潤，淵生珠而崖不枯。為善不積邪？安有不聞者乎？　　學惡乎始？惡
乎終？曰：其數則始乎誦經，終乎讀禮；其義則始乎為士，終乎為聖人，真積力久則入
，學至乎沒而後止也。故學數有終，若其義則不可須臾捨也。為之人也，捨之禽獸也。
故書者，政事之紀也；詩者，中聲之所止也；禮者，法之大分，類之綱紀也。故學至乎
禮而止矣。夫是之謂道德之極。禮之敬文也，樂之中和也，詩書之博也，春秋之微也，
在天地之間者畢矣。

君子之學也，入乎耳，箸乎心，布乎四體，形乎動靜。端而言，蝡而動，一可以為法則
。小人之學也，入乎耳，出乎口。口耳之間則四寸耳。曷足以美七尺之軀哉！古之學者
為己，今之學者為人。君子之學也以美其身，小人之學也以為禽犢。故不問而告謂之傲
，問一而告二謂之囋。傲，非也，囋、非也；君子如嚮矣。

學之經莫速乎好其人，隆禮次之。上不能好其人，下不能隆禮，安特將學雜識志，順詩
書而已耳。則末世窮年，不免為陋儒而已。將原先王，本仁義，則禮正其經緯蹊徑也。
若挈裘領，詘五指而頓之，順者不可勝數也。不道禮憲，以詩書為之，譬之猶以指測河
也，以戈舂黍也，以錐餐壺也，不可以得之矣。故隆禮，雖未明，法士也；不隆禮，雖
察辯，散儒也。

問楛者，勿告也；告楛者，勿問也；說楛者，勿聽也。有爭氣者，勿與辯也。故必由其
道至，然後接之；非其道則避之。故禮恭，而後可與言道之方；辭順，而後可與言道之
理；色從而後可與言道之致。故未可與言而言，謂之傲；可與言而不言，謂之隱；不觀
氣色而言，謂瞽。故君子不傲、不隱、不瞽，謹順其身。詩曰：「匪交匪舒，天子所予
。」此之謂也。

百發失一，不足謂善射；千里蹞步不至，不足謂善御；倫類不通，仁義不一，不足謂善
學。學也者，固學一之也。一出焉，一入焉，塗巷之人也；其善者少，不善者多，桀紂
盜跖也；全之盡之，然後學者也。

君子知夫不全不粹之，不足以為美也，故誦數以貫之，思索以通之，為其人以處之，除
其害者以持養之。使目非是無欲見也，使口非是無欲言也，使心非是無欲慮也。及至其
致好之也，目好之五色，耳好之五聲，口好之五味，心利之有天下。是故權利不能傾也
，群眾不能移也，天下不能蕩也。生乎由是，死乎由是，夫是之謂德操。德操然後能定
，能定然後能應。能定能應，夫是之謂成人。天見其明，地見其光，君子貴其全也。

附錄A‧句踐復國　　國語　

越王句踐棲於會稽之上，乃號令於三軍曰；「凡我父兄昆弟及國子姓，有能助寡謀而退
吳者，吾與之共知越國之政。」大夫種進對曰；「臣聞之，賈人夏則資皮，冬則資絺；
旱則資舟，水則資車，以待乏也。」夫雖無四方之憂，然謀臣與爪牙之士，不可不養而
擇也；譬如蓑笠，時雨既至必求之。今君既棲於會稽之上，然後乃求謀臣，無乃後乎？
」句踐曰︰「苟得聞子大夫之言，何後之有？」執其手而與之謀。

遂使之行成於吳曰：「寡君句踐乏無所使，使其下臣種，不敢徹聲聞於天王，私於下執
事曰：寡君之師徒，不足以辱君矣，願以金玉子女賂君之辱，請句踐女女於王，大夫女
女於大夫，士女女於士，越國之寶器畢從；寡君率越國之眾，以從君之師徒，惟君左右
之。若以越國之罪為不可赦也，將焚宗廟，繫妻孥，沈金玉於江；有帶甲五千人，將以
致死，乃必有偶，是以帶甲萬人事君也，無乃即傷君王之所愛乎？與其殺是人也，寧其
得此國也，其孰利乎？」

夫差將欲聽，與之成。子胥諫曰；「不可！夫吳之與越也，仇讎敵戰之國也，三江環之
，民無所移，有吳則無越，有越則無吳，君將不可改於矣。員聞之：『陸人居陸，水人
居水。』夫上黨之國，我攻而勝之，吾不能居其地，不能乘其車；夫越國，吾攻而勝之
，吾能居其地，吾能乘其舟。此其利也，不可失也已，君必滅之。失此利也，雖悔之，
必無及已。」

越人飾美女八人，納之太宰嚭，曰：「子苟赦越國罪，又有美於此者將進之。」太宰嚭
諫曰：「嚭聞古之伐國者，服之而已；今已服矣，又何求焉。」夫差與之成而去之。
句踐說於國人曰：「寡人不知其力之不足也，又與大國執讎，以暴露百姓之骨於中原，
此則寡人之罪也，寡人請更。」於是葬死者，問傷者，養生者，弔有憂，賀有喜，送往
者，迎來者，去民之所惡，補民之不足，然後卑事夫差，宦士三百人於吳，其身親為夫
差前馬。

句踐之地，南至於句無，北至於禦兒，東至於鄞，西至於姑蔑，廣運百里。乃致其父母
昆弟而誓之曰；「寡人聞古之賢君，四方之民歸之，若水之歸下也，今寡人不能，將帥
二、三子夫婦以蕃。」令壯者無取老婦，令老者無娶壯妻。女子十七不嫁，其父母有罪
；丈夫二十不娶，其父母有罪。將免者以告，公令醫守之。生丈夫，二壼酒、一犬；生
女子，二壼酒、一豚；生三人，公與之母；生二人，公與之餼。當室者死，三年釋其政
；支子死，三月釋其政；必哭泣葬埋之如其子。令孤子、寡婦、疾疹、貧病者，納宦其
子。其達士，潔其居，美其服，飽其食，而摩厲之於義。四方之士來者，必廟禮之，句
踐載稻與脂於舟以行，國之孺子之遊者，無不餔也，無不歠也，必問其名。非其身之所
種則不食，非其夫人之所織者不衣。十年不收於國，民俱有三年之食。

國之父兄請曰；「昔者，夫差恥吾君於諸侯之國；今越國亦節矣，請報之！」句踐辭曰
：「昔者之戰也，非二、三子之罪也，寡人之罪也。如寡人者，安與知恥？請姑無庸戰
！」父兄又請曰；「越，四封之內，視吾君也，猶父母也，子而思報父母之仇，臣而思
報君之讎，其有敢不盡力者乎？請復戰！」句踐既許之，乃致其眾而誓之曰：「寡人聞
古之賢君，不患其眾之不足也，而患其志行之少恥也。今夫差衣水犀之甲者，億有三千
，不患其行之少恥也，而患其眾之不足也。今寡人將助天滅之。吾不欲匹夫之勇也，欲
其旅進旅退。進則思賞，退則思刑；如此，則有常賞；進不用命，退則無恥，如此，則
有常刑。」果行，國人皆勸；父勉其子，兄勉其弟，婦勉其夫，曰：「孰是吾君也，而
可無死乎？」是故敗吳於囿，又敗之於沒，又郊敗也。

夫差行成，曰；「寡之師徒，不足以辱君矣，請以金玉子女賂君之辱！」句踐對曰：「
昔天以越與吳，而吳不受命；今天以吳予越，越可以無聽天之命而聽君之令乎？吾請達
王甬、句東，吾與君為二君乎？」夫差對曰；「寡人禮先壹飯矣，君若不忘周室而為敝
邑宸宇，亦寡人之願也。君若曰：『吾將殘汝社稷，滅汝宗廟。』寡人請死，余何而目
以視於天下乎？越君其次也！」遂滅吳。

附錄A‧魯仲連義不帝秦　　資治通鑑　

王陵攻邯鄲，少利，益發卒佐陵，陵亡五校，乃以王齕代王陵。趙王使平原君求救於楚
，楚王使春申君將兵救趙。魏王亦使將軍晉鄙將兵十萬救救。秦王使謂魏王曰：「吾攻
趙，旦暮且下；諸侯敢救之者，吾己拔趙，必移兵先擊之。」魏王恐，遣人止晉鄙留兵
壁鄴，名為救趙，實挾兩端。又使將軍新垣衍間入邯鄲，因平原君說趙王，欲共尊秦為
帝，以卻其兵。

齊人魯仲連在邯鄲，聞之，往見新垣衍，曰：「彼秦者，棄禮義而上首功之國也。彼即
肆然而為帝於天下，則連有蹈東海而死耳，不願為之民也！且梁未睹秦稱帝之害故耳，
吾將使秦王烹醢梁王！」新垣衍怏然不悅，曰：「先生惡能使秦王烹醢梁王？」魯仲連
曰：「固也，吾將言之。昔者，九侯、鄂侯、文王，紂之三公也。九侯有子而好，獻之
於紂，紂以為惡，醢九侯。鄂侯爭之強，辯之疾，故脯鄂侯。文王聞之，喟然而嘆，故
拘之牖里之庫百日，欲令之死。今秦萬乘之國也，梁亦萬乘之國也，俱據萬乘之國，各
有稱王之名；奈何睹其一戰而勝，欲從而帝之，卒就脯醢之地乎？且秦無已而帝，則將
行其天子之禮，以號令於天下；則且變易諸侯之大臣，彼將奪其所不肖而與其所賢，奪
其所憎而與其所愛。彼又將使其子女讒妾為諸侯妃姬，處梁之宮，梁王安得晏然而已乎
？而將軍又何以得故寵乎？」新垣衍起，再拜，曰：「吾乃今知先生天下之士也！吾請
出，不敢復言帝秦矣！」

附錄A‧漁父　　屈原　

屈原既放，遊於江潭，行吟澤畔，顏色憔悴，形容枯槁。漁父見而問之曰：「子非三閭
大夫與！何故至於斯？」屈原曰：「舉世皆濁我獨清，眾人皆醉我獨醒，是以見放。」
漁父曰：「聖人不凝滯於物，而能與世推移。世人皆濁，何不淈其泥而揚其波？眾人皆
醉，何不餔其糟而歠其釃？何故深思高舉，自令放為？」屈原曰：「吾聞之，新沐者必
彈冠，新浴者必振衣；安能以身之察察，受物之汶汶者乎？寧赴湘流，葬於江魚之腹中
；安能以皓皓之白，而蒙世俗之塵埃乎？」

漁父莞爾而笑，鼓枻而去，乃歌曰：「滄浪之水清兮，可以濯吾纓；滄浪之水濁兮，可
以濯吾足。」遂去，不復與言。

附錄A‧荊軻傳　　史記　

荊軻者，衛人也。其先乃齊人。徙於衛，衛人謂之慶卿；而之燕，燕人謂之荊卿。荊軻
好讀書、擊劍，以術說衛元君，衛元君不用。其後秦伐魏，置東郡，徙衛元君之支屬於
野王。

荊軻嘗游過榆次，與蓋聶論劍，蓋聶怒而目之。荊軻出，人或言復召荊卿，蓋聶曰：「
曩者吾與論劍有不稱者，吾目之，試往，是宜去，不敢留。」使使往之主人，荊卿則已
駕而去榆次矣。使者還報，蓋聶曰：「固去也，吾曩者目攝之。」

荊軻游於邯鄲，魯句踐與荊軻博爭道，魯句踐怒而叱之，荊軻嘿而逃去，遂不復會。荊
軻既至燕，愛燕之狗屠及善擊筑者高漸離。荊軻嗜酒，日與狗屠及高漸離飲於燕市，酒
酣以往，高漸離擊筑，荊軻和而歌於市中相樂也。已而相泣，旁若無人者。荊軻雖游於
酒人乎！然其為人沈深好書，其所游諸侯，盡與其賢豪長者相結。其之燕，燕之處士田
光先生亦善待之，知其非庸人也。

居頃之，會燕太子丹質秦亡歸燕。燕太子丹者，故嘗質於趙，而秦王政生於趙，其少時
與丹驩。及政立為秦王，而丹質於秦，秦王之遇燕太子丹不善，故丹怨而亡歸。歸而求
為報秦王者，國小力不能。其後秦日出兵山東，以伐齊楚三晉，稍蠶食諸侯，且至於燕
。燕君臣皆恐禍之至。太子丹患之，問其傅鞠武。武對曰：「秦地遍天下，威脅韓魏趙
氏，北有甘泉谷口之固，南有涇渭之沃，擅巴漢之饒，右隴蜀之山，左關殽之險，民眾
而士厲，兵革有餘。意有所出，則長城之南，易水之北，未有所定也。奈何以見陵之怨
，欲批其逆鱗哉？」丹曰：「然則何由？」對曰：「請入圖之。」

居有間，秦將樊於期得罪於秦王，亡之燕，太子受而捨之。鞠武諫曰：「不可，夫以秦
王之暴，而積怒於燕，足為寒心，又況聞樊將軍之所在乎！是謂委肉當餓虎之蹊也，禍
必不振矣，雖有管晏，不能為之謀也。願太子疾遣樊將軍入匈奴以滅口，請西約三晉，
南連齊楚，北購於單于，其後乃可圖也。」太子曰：「太傅之計曠日彌久，心惛然，恐
不能須臾。且非獨於此也。夫樊將軍窮困於天下，歸身於丹，丹終不以迫於強秦而棄所
哀憐之交，置之匈奴是固丹命卒之時也，願太傅更慮之。」鞠武曰：「夫行危欲求安，
造禍而求福，計淺而怨深，連結一人之後交，不顧國家之大害，此謂資怨而助禍矣。夫
以鴻毛燎於壚炭之上，必無事矣。且以鵰鷙之秦，行怨暴之怒，豈足道哉。燕有田光先
生，其為人智深而勇沈，可與謀。」太子曰：「願因太傅而得交於田先生可乎？」鞠武
曰：「敬諾。」出見田先生，道太子願圖國事於先生也。田光曰：「敬奉教，」乃造焉
。太子逢迎，卻行為導，跪而襒席。田光坐定，左右無人，太子避席而請曰：「燕秦不
兩立，願先生留意也。」田光曰：「臣聞騏驥盛壯之時，一日而馳千里，至其衰老，駑
馬先之。今太子聞光盛壯之時，不知臣精已消亡矣。雖然光不敢以圖國事，所善荊卿可
使也。」太子曰：「願因先生得結交於荊卿可乎？」田光曰：「敬諾。」即起趨出，太
子送至門，戒曰：「丹所報，先生所言者，國之大事也，願先生勿洩也。」田光俯而笑
曰：「諾。」僂行見荊卿曰：「光與子相善，燕莫不知；今太子聞光壯盛之時，不知吾
形已不逮也，幸而教之曰：『燕秦不兩立，願先生留意也』，光竊不自外，言足下於太
子也，願足下過太子於宮。」荊軻曰：「謹奉教。」田光曰：「吾聞之，長者為行，不
使人疑之，今太子告光曰：『所言者國之大事也，願先生勿洩』，是太子疑光也。夫為
行而使人疑之，非節俠也。」欲自殺以激荊卿，曰：「願足下急過太子，言光已死，明
不言也。」因遂自刎而死。

荊軻遂見太子，言田光已死，致光之言。太子再拜而跪，膝行流涕，有頃而後言曰：「
丹所以誡田先生毋言者，欲以成大事之謀也。今田先生以死明不言，豈丹之心哉！」荊
軻坐定，太子避席頓首曰：「田先生不知丹之不肖，使得至前敢有所道，此天之所以哀
燕而不棄其孤也。今秦有貪利之心，而欲不可足也，非盡天下之地，臣海內之王者，其
意不厭。今秦已虜韓王，盡納其地，又舉兵南伐楚，北臨趙，王翦將數十萬之眾距漳鄴
，而李信出太原雲中。趙不能支秦，必入臣，入臣則禍至燕。燕小弱，數困於兵，今計
舉國不足以擋秦。諸侯服秦，莫敢合從。丹之私計，愚以為誠得天下之勇士，使於秦闚
以重利，秦王貪，其勢必得所願矣。誠得劫秦王，使悉反諸侯侵地，若曹沫之與齊桓公
，則大善矣。則不可，因而刺殺之。彼秦大將擅兵於外，而內有亂，則君臣相疑；以其
間，諸侯得合從，其破秦必矣。此丹之上願而不知所委命，唯荊卿留意焉。」久之，荊
軻曰：「此國之大事也，臣駑下恐不足任使。」太子前頓首，固請毋讓，然後許諾。於
是尊荊軻為上卿，捨上舍，太子日造門下，供太牢，具異物，間進車騎美女，恣荊軻所
欲，以順適其意。

久之，荊軻未有行意。秦將王翦破趙，虜趙王，盡收其地，進兵北略地，至燕南界。太
子丹恐懼，乃請荊軻曰：「秦兵旦暮渡易水，則雖欲長侍足下，豈可得哉！」荊軻曰：
「微太子言，臣願謁之，今行而毋信，則秦未可親也。夫樊將軍，秦王購之金千斤，邑
萬家。誠得樊將軍首，與燕督亢之地圖，奉獻秦王，秦王必說見臣，臣乃得有以報。」
太子曰：「樊將軍窮困來歸丹，丹不忍以己之私而傷長者之意，願足下更慮之。」

荊軻知太子不忍，乃遂私見樊於期曰：「秦之遇將軍可謂深矣，父母宗族皆為戮沒，今
聞購將軍首金千斤，邑萬家，將奈何？」於期仰天太息，流涕曰：「於期每念之，常痛
於骨髓，顧計不知所出耳。」荊軻曰：「今有一言可以解燕國之患，報將軍之仇者何如
？」於期乃前曰：「為之奈何？」荊軻曰：「願得將軍之首以獻秦王，秦王必喜而見臣
。臣左手把其袖，右手揕其胸；然則將軍之仇報而燕見陵之愧除矣。將軍豈有意乎？」
樊於期偏袒扼捥而進曰：「此臣之日夜切齒腐心也。乃今得聞教。」遂自剄。太子聞之
，馳往伏屍而哭，極哀。既已不可奈何，乃遂盛樊於期首函封之。

於是太子豫求天下之利匕首，得趙人徐夫人匕首，取之百金。使工以藥焠之，以試人，
血濡縷，人無不立死者；乃裝為遣荊卿。燕國有勇士秦舞陽，年十三殺人，人不敢忤視
，乃令秦舞陽為副。荊軻有所待，欲與俱；其人居遠未來，而為治行，頃之未發。太子
遲之，疑其改悔，乃復請曰：「日已盡矣，荊卿豈有意哉？丹請得先遣秦舞陽。」荊軻
怒叱太子曰：「何太子之遣？往而不反者豎子也。且提一匕首，入不測之強秦。僕所以
留者，待吾客與俱。今太子遲之，請辭決矣。」遂發。

太子及賓客知其事者，皆白衣冠以送之。至易水之上，既祖，取道，高漸離擊筑，荊軻
和而歌，為變徵之聲，士皆垂淚涕泣。又前而歌曰：「風蕭蕭兮易水寒；壯士一去兮不
復還。」復為羽聲慷慨，士皆瞋目，髮盡上指冠。於是荊軻就車而去，終已不顧。

遂至秦，持千金之資幣物，厚遺秦王寵臣中庶子蒙嘉。嘉為先言於秦王曰：「燕王誠振
怖大王之威，不敢舉兵以逆軍吏，願舉國為內臣，比諸侯之列，給貢職如郡縣，而得奉
守先王之宗廟。恐懼不敢自陳，謹斬樊於期之頭，及獻燕督亢之地圖，函封，燕王拜送
於庭，使使以聞大王。唯大王命之。」秦王聞之大喜，乃朝服設九賓，見燕使者咸陽宮
。荊軻奉樊於期頭函，而秦舞陽奉地圖匣，以次進。至陛，秦舞陽色變振恐，群臣怪之
。荊軻顧笑舞陽，前謝曰：「北蕃蠻夷之鄙人，未嘗見天子，故振懾，願大王少假借之
，使得畢使於前。」秦王謂軻曰：「取舞陽所持地圖。」軻既取圖奏之，秦王發圖，圖
窮而匕首見，因左手把秦王之袖，而右手持匕首揕之。未至身，秦王驚，自引而起，袖
絕；拔劍，劍長，操其室；時惶急，劍堅，故不可立拔。荊軻逐秦王，秦王環柱而走。
群臣皆愕，卒起不意，盡失其度。而秦法：群臣侍殿上者，不得持尺寸之兵，諸郎中執
兵皆陳殿下，非有詔召不得上。方急時，不及召下兵。以故荊軻乃逐秦王，而卒惶急無
以擊軻，而以手共搏之。是時，侍醫夏無且，以其所奉藥囊提荊軻也。秦王方環柱走，
卒惶急不知所為，左右乃曰：「王負劍。」負劍遂拔，以擊荊軻，斷其左股。荊軻廢，
乃引其匕首以擲秦王，不中，中銅柱。秦王復擊軻，軻被八創。軻自知事不就，倚柱而
笑，箕踞以罵曰：「事所以不成者，以欲生劫之，必得約契以報太子也。」於是左右既
前殺軻，秦王不怡者良欠。已而論功賞群臣及當坐者各有差，而賜夏無且黃金二百鎰，
曰：「無且愛我，乃以藥囊提荊軻也。」

於是，秦王大怒，益發兵詣趙，詔王翦軍以伐燕。十月而拔薊城，燕王喜、太子丹等盡
率其精兵東保於遼東。秦將李信追擊燕王急，代王嘉乃遺燕王喜書曰：「秦所以尤追燕
急者，以太子丹故也。今王誠殺丹獻之秦王，秦王必解，而社稷幸得血食。」其後李信
追丹，丹匿衍水中；燕王乃使使斬太子丹，欲獻之秦；秦復進兵攻之，後五年秦卒滅燕
，虜燕王喜。

其明年秦併天下，立號為皇帝。於是秦逐太子丹荊軻之客，皆亡。高漸離變名姓為人庸
保，匿作於宋子。久之作苦，聞其家堂上客擊筑，傍偟不能去。每出言曰：「彼有善有
不善。」從者以告其主，曰：「彼庸乃知音，竊言是非。」家大人召使前擊筑，一坐稱
善，賜酒。而高漸離念久隱畏約無窮時，乃退，出其將匣中筑與其善衣，更容貌而前。
舉坐客皆驚，下與抗禮，以為上客，使擊筑而歌，客無不流涕而去者。宋子傳客之。聞
於秦始皇，秦始皇召見。人有識者，乃曰：「高漸離也。」秦皇帝惜其善擊筑，重赦之
，乃矐其目，使擊筑，未嘗不稱善，稍益近之。高漸離乃以鉛置筑中，復進得近，舉筑
撲秦皇帝，不中。於是遂誅高漸離，終身不復近諸侯之人。

魯句踐已聞荊軻之刺秦王，私曰：「嗟乎，惜哉，其不講於刺劍之術也！甚矣，吾不知
人也！曩者吾叱之，彼乃以我為非人也。」

附錄A‧廉頗藺相如列傳　　史記　

廉頗者，趙之良將也。趙惠文王十六年，廉頗為趙將，伐齊，大破之，取陽晉，拜為上
卿，以勇氣聞於諸侯。藺相如者，趙人也，為趙宦者令繆賢舍人。

趙惠文王時得楚「和氏璧」，秦昭王聞之，使人遺趙王書，願以十五城請易璧。趙王與
大將軍廉頗諸大臣謀，欲予秦，秦城恐可得，徒見欺；欲勿予，即患秦兵之來。計未定
，求人可使報秦者，未得。宦者令繆賢曰：「臣舍人藺相如可使。」王問：「何以知之
？」對曰：「臣嘗有罪，竊計欲亡走燕，臣舍人相如止臣，曰：『君何以知燕王？』臣
語曰：『臣嘗從大王與燕王會境上，燕王私握臣手，曰：「願結友。」以此知之，故欲
往。』相如謂臣曰：『夫趙強而燕弱，而君幸於趙王，故燕王欲結於君。今君乃亡趙走
燕，燕畏趙，其勢必不敢留君而束君歸趙矣。君不如肉袒伏斧質請罪，則幸得脫矣。』
臣從其計，大王亦幸赦臣。臣竊以為其人勇士，有智謀，宜可使。」於是王召見，問藺
相如曰：「秦王以十五城請易寡人之璧，可予不？」相如曰：「秦強而趙弱，不可不許
。」王曰：「取吾璧不予我城，奈何？」相如曰：「秦以城求璧而趙不許，曲在趙；趙
予璧而秦不予趙城，曲在秦。均之二策，寧許以負秦曲。」王曰：「誰可使者？」相如
曰：「王必無人，臣願奉璧往使，城入趙而璧留秦；城不入，臣請完璧歸趙。」趙王於
是遂遣相如奉璧西入秦。

秦王坐章臺見相如，相如奉璧奏秦王，秦王大喜，傳以示美人及左右，左右皆呼萬歲。
相如視秦王無意償趙城，乃前曰：「璧有瑕，請指示王。」王授璧，相如因持璧卻立倚
柱，怒髮上衝冠，謂秦王曰：「大王欲得璧，使人發書至趙王，趙王悉召群臣議，皆曰
：『秦貪，負其強，以空言求璧，償城恐不可得。』議不欲予秦璧，臣以為布衣之交尚
不相欺，況大國乎？且以一璧之故逆強秦之驩，不可。於是趙王乃齋戒五日，使臣奉璧
，拜送書於庭。何者？嚴大國之威以修敬也。今臣至，大王見臣列觀，禮節甚倨；得璧
，傳之美人以戲弄臣。臣觀大王無意償趙王城邑，故臣復取璧。大王必欲急臣，臣頭今
與璧俱碎於柱矣。」相如持其璧睨柱，欲以擊柱。秦王恐其破璧，乃辭謝固請，召有司
案圖，指從此以往十五都予趙。相如度秦王特以詐佯為予趙城，實不可得，乃謂秦王曰
：「和氏璧，天下所共傳寶也；趙王恐，不敢不獻。趙王送璧時，齋戒五日，今大王亦
宜齋戒五日，設九賓於庭，臣乃敢上璧。」秦王度之終不可強奪，遂許齋五日，舍相如
廣成傳舍。

相如度秦王雖齋，決負約不償城，乃使其從者衣褐，懷其璧，從徑道亡。歸璧於趙。
秦王齋五日後，乃設九賓禮於庭，引趙使者藺相如。相如至，謂秦王曰：「秦自繆公以
來二十餘君，未嘗有堅明約束者也。臣誠恐見欺於王而負趙，故令人持璧歸，間至趙矣
。且秦強而趙弱，大王遣一介之使至趙，趙立奉璧來；今以秦之強而先割十五都予趙，
趙豈敢留璧而得罪於大王乎？臣知欺大王之罪當誅，臣請就湯鑊，唯大王與群熟計議之
！」秦王與群臣相視而嘻，左右或欲引相如去；秦王因曰：「今殺相如，終不得璧也，
而絕秦趙之驩；不如因而厚遇之，使歸趙。趙王豈以一璧之故欺秦邪？」卒廷見相如，
畢禮而歸之。

相如既歸，趙王以為賢大夫，使不辱於諸侯，拜相如為上大夫。秦亦不以城予趙，趙亦
終不予秦璧。

其後秦伐趙，拔石城；明年，復攻趙，殺二萬人。秦王使使者告趙王，欲與王為好會於
西河外澠池。趙王畏秦，欲毋行。廉頗藺相如計曰：「王不行；示趙弱且怯也。」趙王
遂行，相如從。廉頗送至境，與王訣曰：「王行，度道里會遇之禮畢，還，不過三十日
；三十日不還，則請太子為王，以絕秦望。」王許之，遂與秦王會澠池。

秦王飲酒，酣，曰：「寡人竊聞趙王好音，請奏瑟。」趙王鼓瑟，秦御史前書曰：「某
年月日，秦王與趙王會飲，令趙王鼓瑟。」藺相如前曰：「趙王竊聞秦王善為秦聲，請
奉盆缶秦王，以相娛樂。」秦王怒，不許。於是相如前進缶，因跪請秦王，秦王不肯擊
缶。相如曰：「五步之內，相如請得以頸血濺大王矣。」左右欲刃相如，相如張目叱之
，左右皆靡。於是趙王不懌，為一擊缶；相如顧召趙御史書曰：「某年月日，秦王為趙
王擊缶。」秦之群臣曰：「請以趙十五城為秦王壽。」藺相如亦曰：「請以秦之咸陽為
趙王壽。」秦王竟酒，終不能加勝於趙，趙亦盛設兵以待秦，秦不敢動。

既罷，歸國，以相如功大，拜為上卿，位在廉頗之右。廉頗曰：「我為趙將，有攻城野
戰之大功，而藺相如徒以口舌為勞，而位居我上，且相如素賤人，吾羞不忍為之下。」
宣言曰：「我見相如，必辱之。」相如聞，不肯與會，相如每朝時，常稱病，不欲與廉
頗爭列。已而，相如出，望見廉頗，相如引車避匿，於是舍人相與諫曰：「臣所以去親
戚而事君者，從慕君之高義也。今君與廉頗同列，廉君宣惡言，而君畏匿之，恐懼殊甚
，且庸人尚羞之，況於將相乎？臣等不肖，請辭去。」藺相如固止之，曰：「公之視廉
將軍孰與秦王？」曰：「不若也。」相如曰：「夫以秦王之威，而相如廷叱之，辱其群
臣，相如雖駑，獨畏廉將軍哉！顧吾念之，強秦之所以不加兵於趙者，徒以吾兩人在也
。今兩虎共鬥，其勢不俱生。吾所以為此者，以先國家之急而後私讎也。」廉頗聞之。
肉袒負荊，因賓客至藺相如門謝罪，曰：「鄙賤之人，不知將軍寬之至此也。」卒相與
驩，為刎頸之交。

太史公曰：知死必勇，非死者難也，處死者難。方藺相如引璧睨柱，及叱秦王左右，勢
不過誅；然士或怯懦而不敢發。相如一奮其氣，威信敵國，退而讓頗，名重太山，其處
智勇，可謂兼之矣。

附錄A‧長門賦　　司馬相如　

夫何一佳人兮，步逍遙以自虞。魂踰佚而不反兮，形枯槁而獨居。言我朝往而暮來兮，
飲食樂而忘人。心慊移而不省故兮，交得意而相親。伊予志之慢愚兮，懷真愨之懽心。
願賜問而自進兮，得尚君之玉音。奉虛言而望誠兮，期城南之離宮。修薄具而自設兮，
君曾不肯乎幸臨。

廓獨潛而專精兮，天飄飄而疾風。登蘭臺而遙望兮，神怳怳而外淫。浮雲鬱而四塞兮，
天窈窈而晝陰。雷殷殷而響起兮，聲象君之車音。飄風迴而起閏兮，舉帷幄之襜襜；桂
樹交而相紛兮，芳酷烈之誾誾。孔雀集而相存兮，玄猿嘯而長吟。翡翠脅翼而來萃兮，
鸞鳳翔而北南。心憑噫而不舒兮，邪氣壯而攻中。

下蘭臺而周覽兮，步從容於深宮。正殿塊以造天兮，鬱並起而穹崇。間徙倚於東廂兮，
觀夫靡靡而無窮。擠玉戶以撼金鋪兮，聲噌吰而似鐘音。刻木蘭以為榱兮，飾文杏以為
梁。羅豐茸之游樹兮，離樓梧而相撐。施瑰木之欂櫨兮，委參差以糠梁。時彷彿以物類
兮，像積石之將將。五色炫以相曜兮，爛耀耀而成光。緻錯石之瓴甓兮，像玳瑁之文章
。張羅綺之幔帷兮，垂楚組之連綱。撫柱楣以從容兮，覽曲臺之央央。白鶴噭以哀號兮
，孤雌跱以於枯楊。日黃昏而望絕兮，悵獨託於空堂。

懸明月以自照兮，徂清夜於洞房。援雅琴以變調兮，奏愁思之不可長。按流徵以卻轉兮
，聲幼妙而復揚。貫歷覽其中操兮，意慷慨而自昂。左右悲而垂淚兮，涕流離而從橫。
舒息悒而增欷兮，蹝履起而彷徨。榆長袂以自翳兮，數昔日之愆殃。無面目之可顯兮，
遂頹思而就床。摶芬若以為枕兮，席荃蘭而茞香。忽寢寐而夢想兮，魂若君之在旁。惕
寤覺而無見兮，魂迋迋若有亡。眾雞鳴而愁予兮，起視月之精光。觀眾星之行列兮，畢
昴出於東方。望中庭之藹藹兮，若季秋之降霜。夜曼曼其若歲兮，懷鬱鬱其不可再更。
澹偃蹇而待曙兮，荒亭亭而復明。妾人竊自悲兮，究年歲而不敢忘。

附錄A‧蘇武傳　　漢書　

武字子卿，少以父任，兄弟並為郎，稍遷至移中廄監。時漢連伐胡，數通使相窺觀。匈
奴留漢使郭吉、路充國等前後十餘輩，匈奴使來，漢亦留之以相當。天漢元年，且鞮侯
單于初立，恐漢襲之。乃曰：「漢天子，我丈人行也。」盡歸漢使路充國等。武帝嘉其
義，乃遣武以中郎將使持節送匈奴使留在漢者，因厚賂單于，答其善意。

武與副中郎將張勝及假吏常惠等募士斥候百餘人俱。既至匈奴，置幣遺單于；單于益驕
，非漢所望也。方欲發使送武等，會緱王與長水虞常等謀反匈奴中。緱王者，昆邪王姊
子也，與昆邪王俱降漢，後隨浞野侯沒胡中，及衛律所將降者，陰相與謀，劫單于母閼
氏歸漢。會武等至匈奴。虞常在漢時，素與副張勝相知，私候勝曰：「聞漢天子甚怨衛
律，常能為漢伏弩射殺之，吾母與弟在漢，幸蒙其賞賜。」張勝許之，以貨物與常。後
月餘，單于出獵，獨閼氏子弟在。虞常等七十餘人欲發，其一人夜亡告之。單于子弟發
兵與戰，緱王等皆死，虞常生得。單于使衛律治其事。張勝聞之，恐前語發，以狀語武
。武曰：「事如此，此必及我，見犯乃死，重負國！」欲自殺，勝惠共止之。虞常果引
張勝。單于怒，召諸貴人議，欲殺漢使者。左伊秩訾曰：「即謀單于，何以復加？宜皆
降之。」單于使衛律召武受辭。武謂惠等：「屈節辱命，雖生何面目以歸漢？」引佩刀
自刺。衛律驚，自抱持武。馳召醫，鑿地為坎，置熅火，覆武其上，蹈其背，以出血。
武氣絕，半日復息。惠等哭，輿歸營。單于壯其節，朝夕遣人候問武，而收繫張勝。

武益愈。單于使使曉武，會論虞常，欲因此時降武。劍斬虞常已，律曰：「漢使張勝謀
殺單于近臣，當死；單于募降者，赦罪。」舉劍欲擊之，勝請降。律謂武曰：「副有罪
，當相坐。」武曰：「本無謀，又非親屬，何謂相坐。」復舉劍擬之，武不動。律曰：
「蘇君，律前負漢歸匈奴，幸蒙大恩，賜號稱王，擁眾數萬，馬畜彌山，富貴如此。蘇
君今日降，明日復然。空以身膏草野，誰復知之？」武不應。律曰：「君因我降，與君
為兄弟；今不聽吾計，後雖復欲見我，尚可得乎？」武罵律曰：「女為人臣子，不顧恩
義，畔主背親，為降虜於蠻夷，何以女為見？且單于信女，使決人死生，不平心持正，
反欲鬥兩主觀禍敗。南越殺漢使者，屠為九郡；宛王殺漢使者，頭懸北闕；朝鮮殺漢使
者，即時誅滅。獨匈奴未耳。若知我不降明，欲令兩國相攻，匈奴之禍，從我始矣！」
律知武終不可脅，白單于。單于愈益欲降之。乃幽武置大窖中，絕不飲食。天雨雪。武
臥，齧雪與旃毛并咽之，數日不死。匈奴以為神，乃徙武北海上無人處，使牧羝。羝乳
，乃得歸。別其官屬常惠等，各置他所。

武既至海上，廩食不至，淈野鼠去艸實而食之。仗漢節牧羊，臥起操持，節旄盡落。積
五、六年，單于弟於靬王弋射海上。武能網紡繳，檠弓弩，於靬王愛之，給其衣食。三
歲餘，王病，賜武馬畜、服匿、穹廬。王死後，人眾徙去。其冬，丁令盜武牛羊，武復
窮厄。

初，武與李陵俱為侍中。武使匈奴明年，陵降，不敢求武。久之，單于使陵至海上，為
武置酒設樂。因謂武曰：「單于聞陵與子卿素厚，故使陵來說足下，虛心欲相待。終不
得歸漢，空自苦亡人之地，信義安所見乎？前長君為奉車，從至雍棫陽宮，扶輦下除，
觸柱，折轅，劾大不敬，伏劍自刎，賜錢二百萬以葬。孺卿從祠河東后土，宦騎與黃門
駙馬爭船，推墮駙馬河中，溺死，宦騎亡。詔使孺卿逐捕。不得，惶恐飲藥而死。來時
太夫人已不幸，陵送葬至陽陵。子卿婦年少，聞已更嫁矣。獨有女弟二人，兩女一男，
今復十餘年，存亡不可知。人生如朝露，何久自苦如此？陵始降時，忽忽如狂，自痛負
漢；加以老母繫保宮。子卿不欲降，何以過陵？且陛下春秋高，法令亡常，大臣亡罪夷
滅者數十家，安危不可知。子卿尚復誰為乎？願聽陵計，勿復有云！」武曰：「武父子
亡功德，皆為陛下所成就，位列將，爵通侯，兄弟親近，常願肝腦塗地。今得殺身自效
，雖蒙斧鉞湯鑊，誠甘樂之。臣事君，猶子事父也；子為父死，無所恨，願勿復再言！
」陵與武飲數日，復曰：「子卿！壹聽陵言。」武曰：「自分已死久矣！王必欲降武，
請畢今日之歡，效死於前！」陵見甚至誠，喟然歎曰：「嗟呼！義士！陵與衛律之罪，
上通於天！」因泣下霑衿，與武決去。

陵惡自賜武，使其妻賜武牛羊數十頭。然陵復至北海上，語武：「區脫捕得雲中生口，
言太守以下吏民皆白服，曰：『上崩。』」武聞之，南卿號哭，歐血，旦夕臨。數月，
昭帝即位。數年，匈奴與漢和親。漢求武等。匈奴詭言武死。後漢使復至匈奴。常惠請
其守者與俱，得夜見漢使，具自陳過。教使者謂單于言：「天子射上林中，得雁足有繫
帛書，言武等在某澤中。」使者大喜，如惠語以讓單于。單于視左右而驚，謝漢使曰：
「武等實在。」於是李陵置酒賀武曰：「今足下還歸，揚名於匈奴，功顯於漢室，雖古
竹帛所載，丹青所畫，何以過子卿！陵雖駑怯，令漢且貰陵罪，全其老母，使得奮大辱
之積志，庶幾乎曹柯之盟。此陵宿昔之所不忘也！收族陵家，為世大戮，陵尚復何顧乎
？已矣！令子卿知吾心耳！異域之人，壹別長絕！」陵起舞，歌曰：「徑萬里兮度沙幕
，為君將兮奮匈奴。路窮絕兮矢刃摧，士眾滅兮名已隤，老母已死，雖欲報恩將安歸？
」

陵泣下數行，因與武決。單于召會武官屬，前以降及物故，凡隨武還者九人。武以始元
六年春至京師，詔武奉一太牢謁武帝園廟，拜為典屬國，秩中二千石，賜錢二百萬，公
田二頃，宅一區。常惠徐聖趙終根皆拜為中郎，賜帛各二百匹。其餘六人，老歸家，賜
錢人十萬，復終身。常惠後至右將軍，封列侯，自有傳。武留匈奴凡十九歲，始以強壯
出，及還，鬚髮盡白。

附錄A‧戒子益恩書　　鄭玄　

吾家舊貧，為父母昆弟所容，去廝役之吏，游學周、秦之都，往來幽、并、兗、豫之域
，獲覲乎在位通人，處逸大儒，得意者咸從捧手，有所授焉。遂博稽六藝，粗覽傳記，
時睹祕書緯術之奧。年過四十，迺歸供養，假田播殖，以娛朝夕。

遇閹尹擅勢，坐黨禁錮，十有四年，而蒙赦令。舉賢良方正有道，辟大將軍三司府，公
車再召。比牒並名，早為宰相。惟彼數公懿德大雅，克堪王臣，故宜式序。吾自忖度，
無任於此；但念述先聖之玄意，思整百家之不齊，亦庶幾以竭吾才，故聞命罔從。而黃
巾為害，萍浮南北，復歸邦鄉。入此歲來，已七十矣。

宿素衰落，仍有失誤，案之禮典，便合傳家。今我告爾以老，歸爾以事，將閒居以安性
，覃思以終業。自非拜國君之命，問族親之憂，展敬墳墓，觀省野物，胡嘗扶杖出門乎
？家事大小，汝一承之。

咨爾煢煢一夫，曾無同生相依。其勖求君子之道，研鑽勿替；敬慎威儀，以近有德。顯
譽成於僚友，德行立於已志，若致聲稱，亦有榮於所生。可不深念邪！可不深念邪！
吾雖無紱冕之緒，頗有讓爵之高，自樂以論贊之功，庶不遺後人之羞。末所憤憤者，徒
以亡親墳壟未成；所好群書，率皆腐敝，不得於禮堂寫定，傳與其人。日西方暮，其可
圖乎？

家今差多於昔，勤力務時，無恤飢寒。菲飲食，薄衣服，節夫二者，尚令吾寡恨。若忽
忘不識，亦已焉哉！

附錄A‧典論論文　　曹丕　

文人相輕，自古而然。傅毅之於班固，伯仲之間耳；而固小之，與弟超書曰：「武仲以
能屬文為蘭臺令史，下筆不能自休。」夫人善於自見，而文非一體，鮮能備善，是以各
以所長，相輕所短。俚語曰：「家有弊帚，享之千金。」斯不自見之患也。今之文人：
魯國孔融文舉、廣陵陳琳孔璋、山陽王粲仲宣、北海徐幹偉長、陳留阮瑀元瑜、汝南應
瑒德璉、東平劉楨公幹，斯七子者，於學無所遺，於辭無所假，咸自以騁驥騄於千里，
仰齊足而並馳。以此相服，亦良難矣！蓋君子審己以度人，故能免於斯累，而作論文。
王粲長於辭賦，徐幹時有齊氣，然粲之匹也。如粲之初征、登樓、槐賦、征思，幹之玄
猿、漏卮、圓扇、橘賦，雖張、蔡不過也，然於他文未能稱是。琳、瑀之章表書記，今
之雋也。應瑒和而不壯；劉楨壯而不密。孔融體氣高妙，有過人者；然不能持論，理不
勝辭；至於雜以嘲戲；及其所善，揚、班儔也。

常人貴遠賤近，向聲背實，又患闇於自見，謂己為賢。夫文本同而末異，蓋奏議宜雅，
書論宜理，銘誄尚實，詩賦欲麗。此四科不同，故能之者偏也；唯通才能備其體。

文以氣為主，氣之清濁有體，不可力強而致。譬諸音樂，曲度雖均，節奏同檢，至於引
氣不齊，巧拙有素，雖在父兄，不能以移子弟。

蓋文章，經國之大業，不朽之盛事。年壽有時而盡，榮樂止乎其身，二者必至之常期，
未若文章之無窮。是以古之作者，寄身於翰墨，見意於篇籍，不假良史之辭，不託飛馳
之勢，而聲名自傳於後。故西伯幽而演易，周旦顯而制禮，不以隱約而弗務，不以康樂
而加思。夫然，則古人賤尺璧而重寸陰，懼乎時之過已。而人多不強力；貧賤則懾於饑
寒，富貴則流於逸樂，遂營目前之務，而遺千載之功。日月逝於上，體貌衰於下，忽然
與萬物遷化，斯志士之大痛也！融等已逝，唯幹著論，成一家言。

附錄A‧與吳質書　　曹丕　

二月三日，丕白：

歲月易得，別來行復四年。三年不見，東山猶歎其遠；況乃過之？思何可支！雖書疏往
返，未足解其勞結。

昔年疾疫，親故多罹其災。徐陳應劉，一時俱逝，痛可言邪？昔日遊處，行則連輿，止
則接席；何曾須臾相失。每至觴酌流行，絲竹並奏，酒酣耳熱，仰而賦詩。當此之時，
忽然不自知樂也。謂百年己分，可長共相保；何圖數年之間，零落略盡，言之傷心！頃
撰其遺文，都為一集。觀其姓名，已為鬼錄。追思昔遊，猶在心目。而此諸子，化為糞
壤，可復道哉！

觀古今文人，類不護細行，鮮能以名節自立。而偉長獨懷文抱質，恬淡寡欲，有箕山之
志，可謂彬彬君子者矣。著中論二十餘篇，成一家之言，辭義典雅，足傳於後，此子為
不朽矣。德璉常斐然有述作之意，其才學足以著書，美志不遂，良可痛惜！間者歷覽諸
子之文，對之抆淚；既痛逝者，行自念也。孔璋章表殊健，微為繁富。公幹有逸氣，但
未遒耳；其五言詩之善者，妙絕詩人。元瑜書記翩翩，致足樂也。仲宣獨自善於辭賦，
惜其體弱，不足起其文；至於所善，古人無以遠過。

昔伯牙絕絃於鍾期，仲尼覆醢於子路，痛知音之難遇，傷門人之莫逮；諸子但為未及古
人，自一時之雋也。今之存者，已不逮矣。後生可畏，來者難誣。恐吾與足下不及見也
。

年行已長大，所懷萬端，時有所慮，至通夜不瞑。志意何時復類昔日？已成老翁，但未
白頭耳。光武言：「年三十餘；在兵中十歲，所更非一。」吾德不及之，年與之齊矣。
以犬羊之質，服虎豹之文；無眾星之明，假日月之光；動見瞻觀，何時易乎？恐永不復
得為昔日遊也。少壯真當努力，年一過往，何可攀援？古人思秉燭夜遊，良有以也。
頃何以自娛？頗復有所述造否？東望於邑，裁書敘心。丕白。

附錄A‧與楊德祖書　　曹植　

植白：數日不見，思子為勞，想同之也。僕少小好為文章，迄至於今，二十有五年矣！
然今世作者，可略而言也。昔仲宣獨步於漢南，孔璋鷹揚於河朔，偉長擅名於青土，公
幹振藻於海隅，德璉發跡於此魏，足下高視於上京；當此之時，人人自謂握靈蛇之珠，
家家自謂抱荊山之玉。吾王於是設天網以該之，頓八紘以掩之，今悉集茲國矣。然此數
子，猶復不能飛軒絕跡，一舉千里也。以孔璋之才，不閑於辭賦，而多自謂能與司馬長
卿同風，譬畫虎不成反為狗也。前有書嘲之，反作論盛道僕讚其文。夫鍾其不失聽，於
今稱之。吾亦不能妄歎者，畏後世之嗤余也。

世人之著述，不能無病。僕常好人譏彈其文，有不善者，應時改定。昔丁敬禮嘗作小文
，使僕潤飾之。僕自以才不過若人，辭不為也。敬禮謂僕：「卿何所疑難，文之佳惡，
吾自得之，後世誰相知定吾文者邪！」吾常歎此達言，以為美談！

昔尼父之文辭，與人通流；至於制春秋，游夏之徒，乃不能措一辭。過此而言不病者，
吾未之見也。蓋有南威之容，乃可以論於淑媛；有龍泉之利，乃可以議於斷割。劉季緒
才不能逮於作者，而好詆訶文章，掎摭利病。昔田巴毀五帝，罪三王，呰五霸於稷下，
一旦而服千人；魯連一說，使終身杜口。劉生之辯，未若田氏；今之仲連，求之不難，
可無息乎？人各有好尚：蘭茞蓀蕙之芳，眾人所好，而海畔有逐臭之夫；咸池六莖之發
，眾人所共樂，而墨翟有非之之論，豈可同哉！

今往僕少小所著辭賦一相與。夫街談巷說，必有可采；擊轅之歌，有應風雅。匹夫之思
，未易輕棄也。辭賦小道，固未足以揄揚大義，彰示來世也。昔揚子雲先朝執戟之臣耳
，猶稱壯夫不為也。吾雖德薄，位為蕃侯，猶庶幾戮力上國，流惠下民，建永世之業，
留金石之功；豈徒以翰墨為勳績，辭賦為君子哉！若吾志未果，吾道不行，則將采庶官
之實錄，辯時俗之得失，定仁義之衷，成一家之言。雖未能藏之於名山，將以傳之於同
好。非要之皓首，豈今日之論乎？其言之不慚，恃惠子之知我也！明早相迎，書不盡懷
！植白。

附錄A‧水經江水注　　酈道元　

江水又東，徑廣溪峽，斯乃三峽之首也。峽中有瞿塘、黃龕二灘，其峽蓋自禹鑿以通江
，郭景純所謂巴東之峽，夏後疏鑿者也。

江水又東，徑巫峽，杜宇所鑿以通江水也。江水歷峽東，徑新崩灘。此山漢和帝永元十
二年崩，晉太元二年又崩。當崩之日，水逆流百餘里，湧起數十丈。今灘上有石，或圓
如簞，或方似屋，若此者甚眾，皆崩崖所隕，致怒湍流，故謂之「新崩灘」。其頹崖所
餘，比之諸嶺，尚為竦桀。其下十餘里，有大巫山，非惟三峽所無，乃當抗峰岷、峨，
偕嶺衡、疑。其翼附群山，並概青雲，更就霄漢，辨其優劣耳。西，即巫山者也。其間
首尾百六十里，謂之巫峽，蓋因山為名也。

自三峽七百里中，兩岸連山，略無闕處；重巖疊嶂，隱天蔽日：自非亭午夜分，不見曦
月。至於夏水襄陵，沿泝阻絕，或王命急宣，有時朝發白帝，暮到江陵，其間千二百里
，雖乘奔御風不以疾也。春冬之時，則素湍綠潭，迴青倒影。絕巘多生檉柏，懸泉瀑布
，飛漱其間。清榮峻茂，良多趣味。每至晴初霜旦，林寒澗肅，常有高猿長嘯，屬引淒
異，空谷傳響，哀轉久絕。故漁者歌曰：「巴東三峽巫峽長，猿鳴三聲淚沾裳！」

江水自建平至東界峽，盛弘之謂之空泠峽。峽甚高峻，即宜都、建平二郡界也。其間遠
望，勢交嶺表，有五六峰，參差互出。有奇石，如二人像，攘袂相對。俗傳兩郡督郵爭
界於此。江水歷峽，東徑宜昌縣之插灶下。

江水又東，徑流頭灘。其水並峻急奔暴，魚虌所不能游，行者常苦之，其歌曰：「灘頭
白勃堅相持，倏忽淪沒別無期。」袁山松曰：「自蜀至此，五千餘里；下水五日，上水
百日也。」

江水又東，徑宜昌縣北，─縣治，江之南岸也。北臨大江，與夷陵相對。江水又東，徑
狼尾灘，而歷人灘。袁山松曰：「二灘相去二里。人灘，水至峻峭。南岸有青石，夏沒
冬出，其石嶔崟，數十步中，悉作人面形，或大或小；其分明者，鬚髮皆具：因名曰人
灘也。」

江水又東，徑黃牛山，下有灘名曰黃牛灘。南岸重嶺疊起，最外高崖間有石，色如人負
刀牽牛，人黑牛黃，成就分明。既人跡所絕，莫得究焉。此巖既高，加以江湍紆洄，雖
途徑信宿，猶望見此物，故行者謠曰：「朝發黃牛，暮宿黃牛；三朝三暮，黃牛如故。
」言水路紆深，迴望如一矣。

江水又東，徑西陵峽。宜都記曰：「自黃牛灘東入西陵界，至峽口百許里，山水紆曲，
而兩岸高山重障，非日中夜半，不見日月，絕壁或十許丈，其石采色形容，多所像類。
林木高茂，略盡冬春。猿鳴至清，山谷傳響，泠泠不絕。」所謂三峽，此其一也。山松
言：「常聞峽中水疾，書記及口傳悉以臨懼相戒，曾無稱有山水之美也。及余來踐躋此
境，既至欣然，始信耳聞之不如親見矣。其疊崿秀峰，奇構異形，固難以辭敘。林木蕭
森，離離蔚蔚，乃在霞氣之表。仰矚俯映，彌習彌佳，流連信宿，不覺忘返。目所履歷
，未嘗有也。既自欣得此奇觀，山水有靈，亦當驚知己於千古矣。」

附錄A‧張中丞傳後敘　　韓愈　

元和二年四月十三日夜，愈與吳郡張籍閱家中舊書，得李翰所為張巡傳。翰以文章自名
，為此傳頗詳密；然尚恨有闕者，不為許遠立傳，又不載雷萬春事首尾。

遠雖材若不及巡者，開門納巡，位本在巡上，授之柄而處其下，無所疑忌，竟與巡俱守
死，成功名，城陷而虜，與巡死先後異耳。兩家子弟材智下，不能通知二父志，以為巡
死而遠就虜，疑畏死而辭服於賊。遠誠畏死，何苦守尺寸之地，食其所愛之肉，以與賊
抗而不降乎？當其圍守時，外無蚍蜉蟻子之援，所欲忠者，國與主耳，而賊語以國亡主
滅。遠見救援不至，而賊來益眾，必以其言為信，外無待而猶死守，人相食且盡，雖愚
人亦能數日而知死處矣；遠之不畏死亦明矣。烏有城壞，且徒俱死，獨蒙愧恥求活？雖
至愚者不忍為。嗚呼！而謂遠之賢而為之邪？說者又謂遠與巡分城而守，城之陷自遠所
分始，以此詬遠，此又與兒童之見無異。人之將死，其臟腑必有先受其病者；引繩而絕
之，其絕必有處。觀者見其然，從而尤之，其亦不達於理矣。小人之好議論，不樂成人
之美如是哉！如巡、遠之所成就，如此卓卓，猶不得免，其他則又何說！

當二公之初守也，寧能知人之卒不救，棄城而逆遁？苟此不能守，雖避之他處何益？及
其無救而且窮也，將其創殘餓羸之餘，雖欲去，必不達。二公之賢，其講之精矣。守一
城，捍天下，以千百就盡之卒，戰百萬日滋之師，蔽遮江、淮，沮遏其勢，天下之不亡
，其誰之功也？當是時，棄城而圖存者，不可一二數；擅強兵，坐而觀者，相環也。不
追議此，而責二公以死守，亦見其自比於逆亂，設淫辭而助之攻也。

愈嘗從事於汴、徐二府，屢道於兩州間，親祭於其所謂雙廟者。其老人往往說巡、遠時
事云：

南霽雲之乞救於賀蘭也，賀蘭嫉巡、遠之聲威功績出己之上，不肯出師救。愛霽雲之勇
且壯，不聽其語，強留之，具食與樂，延霽雲坐。霽雲慷慨語曰：「雲來時，睢陽之人
不食月餘日矣。雲雖欲獨食，義不忍；雖食，且不下咽。」因拔所佩刀斷一指，血淋漓
，以示賀蘭。一座大驚，皆感激，為雲泣下。雲知賀蘭終無為雲出師意，即馳去。將出
城，抽矢射佛寺浮屠，矢著其上磚半箭，曰：「吾歸破賊，必滅賀蘭，此矢所以志也。
」愈貞元中過泗州，船上人猶指以相語：「城陷，賊以刃脅降巡。巡不屈，即牽去，將
斬之。又降霽雲，雲未應，巡呼雲曰：『南八，男兒死耳，不可為不義屈。』雲笑曰：
『欲將以有為也；公有言，雲敢不死？』即不屈。」

張籍曰：「有于嵩者，少依於巡。及巡起事，嵩常在圍中。籍大曆中於和州烏江縣見嵩
，嵩時年六十餘矣。以巡初嘗得臨渙縣尉，好學，無所不讀。籍時尚小，粗問巡、遠事
，不能細也。云：『巡長七尺餘，鬚髯若神。嘗見嵩讀漢書，謂嵩曰：「何為久讀此？
」嵩曰：「未熟也。」巡曰：「吾於書讀不過三遍，終身不忘也。」因誦嵩所讀書，盡
卷，不錯一字。嵩驚，以為巡偶熟此卷，因亂抽他帙以試，無不盡然。嵩又取架上諸書
，試以問巡，巡應口誦無疑。嵩從巡久，亦不見巡常讀書也。為文章，操紙筆立書，未
嘗起草。初守睢陽時，士卒僅萬人，城中居人戶亦且數萬，巡因一見問姓名，其後無不
識者。巡怒，鬚髯輒張。及城陷，賊縛巡等數十人坐；且將戮。巡起旋，其眾見巡起，
或起或泣。巡曰：「汝勿怖，死，命也！」眾泣不能仰視。巡就戮時，顏色不亂，陽陽
如平常。遠寬厚長者，貌如其心。與巡同年生，月日後於巡，呼巡為兄，死時年四十九
。』」

「嵩，貞元初死於亳、宋間，或傳嵩有田在亳、宋間，武人奪而有之，嵩將詣州訟理，
為所殺。嵩無子。」張籍云。

附錄A‧始得西山宴遊記　　柳宗元　

自余為僇人，居是州，恆惴慄；其隙也，則施施而行，漫漫而遊。日與其徒上高山，入
深林，窮迴谿；幽泉怪石，無遠不到。到則披草而坐，傾壼而醉，醉則更相枕以臥，臥
而夢。意有所極，夢亦同趣。覺而起，起而歸。以為凡是州之山有異態者，皆我有也，
而未始知西山之怪特。

今年九月二十八日，因坐法華西亭，望西山，始指異之。遂命僕過湘江，緣染溪，斫榛
莽，焚茅茷，窮山之高而止。攀援而登，箕踞而遨，則凡數州之土壤，皆在衽席之下。
其高下之勢，岈然洼然，若垤若穴，尺寸千里，攢蹙累積，莫得遯隱；縈青繚白，外與
天際，四望如一。然後知是山之特出，不與培塿為類。悠悠乎與灝氣俱，而莫得其涯；
洋洋乎與造物者遊，而不知其所窮。引觴滿酌，頹然就醉，不知日之入，蒼然暮色，自
遠而至，至無所見，而猶不欲歸。心凝形釋，與萬化冥合。然後知吾嚮之未始遊，遊於
是乎始，故為之文以志。是歲元和四年也。

附錄A‧至小丘西小石潭記　　柳宗元　

從小丘西行百二十步，隔篁竹，聞水聲，如鳴佩環，心樂之。伐竹取道，下見小潭，水
尤清冽。全石以為底，近岸，卷石底以出，為坻，為嶼，為嵁，為岩。青樹翠蔓，蒙絡
搖綴，參差披拂。

潭中魚可百許頭，皆若空游無所依。日光下澈，影布石上，怡然不動；俶爾遠逝，往來
翕忽，似與游者相樂。

潭西南而望，斗折蛇行，明滅可見。其岸勢犬牙差互，不可知其源。坐潭上，四面竹樹
環合，寂寥無人，淒神寒骨，悄愴幽邃。以其境過清，不可久居，乃記之而去。

同游者：吳武陵，龔古，余弟宗玄。隸而從者，崔氏二小生：曰恕己，曰奉壹。

附錄A‧袁家渴記　　柳宗元　

由冉溪西南水行十里，山水之可取者五，莫若鈷鉧潭。由溪口而西陸行，可取者八、九
，莫若西山。由朝陽巖東南水行，至蕪江，可取者三，莫若袁家渴。皆永中幽麗奇處也
。

楚、越之間方言，謂水之反流者為「渴」。音若「衣褐」之「褐」。渴，上與南館高嶂
合，下與百家瀨合。其中重洲小溪、澄潭淺渚，間廁曲折。平者深黑，峻者沸白。舟行
若窮，忽又無際。

有小山出水中。山皆美石，上生青叢，冬夏常蔚然。其旁多巖洞。其下多白礫。其樹，
多楓、柟、石楠、楩、櫧、樟、柚。草則蘭芷。又有異卉，類合歡而蔓生轇轕水石。每
風自四山而下，振動大木，掩苒眾草，紛紅駭綠，蓊葧香氣；沖濤旋瀨，退貯谿谷；搖
颺葳蕤，與時推移。其大都如此。余無以窮其狀。

永之人未嘗游焉，余得之，不敢專也。出而傳於世。其地世主袁氏，故以名焉。

附錄A‧羆說　　柳宗元　

鹿畏貙，貙畏虎，虎畏羆。羆之狀，被髮人立，絕有力而甚害人焉。

楚之南有獵者，能吹竹為百獸之音。寂寂持弓矢罌火，而即之山，為鹿鳴以惑其類，伺
其至，發火而射之。貙聞其鹿也，趨而至。其人恐，因為虎而駭之。貙走而虎至，愈恐
，則又為羆，虎亦亡去。羆聞而求其類，至，則人也。捽搏挽裂而食之。
今夫不善內而恃外者，未有不為羆之食也。

附錄A‧黔之驢　　柳宗元　

黔無驢，有好事者船載以入；至則無可用，放之山下。虎見之，龐然大物也，以為神，
蔽林間窺之。稍出近之，憖憖然莫相知。

他日，驢一鳴，虎大駭遠遁，以為且噬已也，甚恐！然往來視之，覺無異能者，益習其
聲，又近出前後，終不敢搏。稍近益狎，蕩倚衝冒。驢不勝怒，蹄之。虎因喜，計之曰
：「技止此耳！」因跳踉大噉，斷其喉，盡其肉，乃去。

噫！形之龐也類有德；聲之宏也類有能。向不出其技，虎雖猛，疑畏卒不敢取，今若是
焉，悲夫！

附錄A‧黔之驢　　柳宗元　

黔無驢，有好事者船載以入；至則無可用，放之山下。虎見之，龐然大物也，以為神，
蔽林間窺之。稍出近之，憖憖然莫相知。

他日，驢一鳴，虎大駭遠遁，以為且噬已也，甚恐！然往來視之，覺無異能者，益習其
聲，又近出前後，終不敢搏。稍近益狎，蕩倚衝冒。驢不勝怒，蹄之。虎因喜，計之曰
：「技止此耳！」因跳踉大噉，斷其喉，盡其肉，乃去。

噫！形之龐也類有德；聲之宏也類有能。向不出其技，虎雖猛，疑畏卒不敢取，今若是
焉，悲夫！

附錄A‧臨江之麋　　柳宗元　

臨江之人畋得麋霓，攜歸畜之。入門，群犬垂涎，揚尾皆來，其人怒撻之。自是日抱就
犬，習示之，使勿動，稍使與之戲。積久，犬皆如人意。麋稍大，忘己之麋也；以為犬
良我友，牴觸偃仆益益狎。犬畏主人，與之俯仰甚善，然時啖其舌。三年，麋出門外，
見外犬在道，甚眾，走欲與為戲，外犬見而喜且怒，共殺食之，狼藉道上，麋至死不悟
。

附錄A‧永某氏之鼠　　柳宗元　

永有某氏者，畏日，拘忌異甚。以為己生歲直子，鼠，子神也，因愛鼠，不畜貓犬，禁
僮勿擊鼠。倉廩庖廚，悉以恣鼠不問。由是鼠相告，皆來某氏，飽食而無禍。某氏室無
完器，椸無完衣，飲食大率鼠之餘也。晝累累與人兼行，夜則竊齧鬥暴，其聲萬狀，不
可以寢，終不厭。

數歲，某氏徙居他州。後人來居，鼠為態如故。其人曰：「是陰類惡物也，盜暴尤甚，
且何以至是乎哉？」假五六貓，闔門，撤瓦、灌穴，購僮羅捕之。殺鼠如丘，棄之隱處
，臭數月乃已。

嗚呼！彼以其飽食無禍為可恆也哉！

附錄A‧琵琶行並序　　白居易　

元和十年，予左遷九江郡司馬。明年秋，送客湓浦口。聞舟船中夜彈琵琶者，聽其音，
錚錚然，有京都聲。問其人，本長安倡女，嘗學琵琶於穆曹二善才。年長色衰，委身為
賈人婦。遂命酒，使快彈數曲。曲罷，憫然自敘少小時歡樂事；今漂淪憔悴，轉徙於江
湖間。余出官二年，恬然自安，感斯人言，是夕始學有遷謫意，因為長句，歌以贈之。

凡六百一十六言，命曰：「琵琶行。」
潯陽江頭夜送客，楓葉荻花秋瑟瑟。主人下馬客在船，舉酒欲飲無管絃；
醉不成歡慘將別，別時茫茫江浸月。忽聞水上琵琶聲，主人忘歸客不發。
尋聲闇問彈者誰？琵琶聲停欲語遲。移船相近邀相見，添酒迴燈重開宴。
千呼萬喚始出來，猶抱琵琶半遮面。轉軸撥絃三兩聲，未成曲調先有情。
絃絃掩抑聲聲思，似訴平生不得志；低眉信手續續彈，說盡心中無限事。
輕攏慢撚抹復挑，初為霓裳後六么。大絃嘈嘈如急雨，小絃切切如私語，
嘈嘈切切錯雜彈，大珠小珠落玉盤。間關鶯語花底滑，幽咽泉流戈下灘；
水泉冷澀絃凝絕，凝結不通聲暫歇。別有幽愁闇恨生，此時無聲勝有聲。
銀瓶乍破水漿迸，鐵騎突出刀槍鳴。曲終收撥當心畫，四絃一聲如裂帛。
東船西舫悄無言，唯見江心秋月白。沈吟放撥插絃中，整頓衣裳起斂容。
自言本是京城女，家在蝦蟆陵下住，十三學得琵琶成，名屬教坊第一部。
曲罷曾教善才伏，妝成每被秋娘妒；五陵年少爭纏頭，一曲紅綃不知數；
鈿頭雲篦擊節碎，血色羅裙翻酒污。今年歡笑復明年，秋月春風等閒度。
弟走從軍阿姨死，暮去朝來顏色故。門前冷落車馬稀，老大嫁作商人婦。
商人重利輕離別，前月浮梁買茶去；去來江口守空船，遶船月明江水寒。
夜深忽夢少年事，夢啼妝淚紅闌干。我聞琵琶已歎息，又聞此語重唧唧！
同是天涯淪落人，相逢何必曾相識！我從去年辭帝京，謫居臥病潯陽城；
潯陽地僻無音樂，終歲不聞絲竹聲。住近湓江地低溼，黃蘆苦竹繞宅生；
其間旦暮聞何物？杜鵑啼血猿哀鳴。春江花朝秋月夜，往往取酒還獨傾。
豈無山歌與村笛？嘔啞嘲哳難為聽。今夜聞君琵琶語，如聽仙樂耳暫明。
莫辭更坐彈一曲，為君翻作琵琶行。感我此言良久立，卻坐促絃絃轉急；
淒淒不似向前聲，滿座重聞皆掩泣。座中泣下誰最多？江州司馬青衫溼。

附錄A‧與元微之書　　白居易　

四月十日夜，樂天白：

微之，微之，不見足下面已三年矣；不得足下書欲二年矣。人生幾何，離闊如此！況以
膠漆之心，置於胡越之身，進不得相合，退不能相忘，牽攣乖隔，各欲白首。微之，微
之，如何！如何！天實為之，謂之奈何！

僕初到潯陽時，有熊孺登來，得足下前年病甚時一札，上報疾狀，次敘病心，終論平生
交分。且云：「危惙之際，不暇及他，惟收數帙文章，封題其上，曰：『他日送達白二
十二郎，便請以代書。』」悲哉！微之於我也，其若是乎！又睹所寄聞僕左降詩，云：
「殘燈無焰影幢幢，此夕聞君謫九江。垂死病中驚坐起，暗風吹雨入寒窗。」此句他人
尚不可聞，況僕心哉！至今每吟，猶惻惻耳。且置是事，略敘近懷。

僕自到九江，已涉三載，形骸且健，方寸甚安。下至家人，幸皆無恙。長兄去夏自徐州
至，又有諸院孤小弟妺六、七人，提挈同來。昔所牽念者，今悉置在目前，得同寒暖飢
飽：此一泰也。

江州風候稍涼，地少瘴癘，乃至蛇虺蚊蚋，雖有甚稀。湓魚頗肥，江酒極美，其餘食物
，多類北地。僕門內之口雖不少，司馬之俸雖不多，量入儉用，亦可自給，身衣口食，
且免求人：此二泰也。

僕去年秋始遊盧山，到東西二林間香爐峰下，見雲水泉石，勝絕第一，愛不能捨，因置
草堂。前有喬松十數株，修竹千餘竿；青蘿為牆垣，白石為橋道；流水周於舍下，飛泉
落於簷間；紅榴白蓮，羅生池砌；大抵若是，不能殫記。每一獨往，動彌旬日，平生所
好者，盡在其中，不惟忘歸，可以終老：此三泰也。

計足下久得僕書，必加憂望；今故錄三泰，以先奉報。其餘事況，條寫如後云云。

微之，微之，作此書夜，正在草堂中，山窗下，信手把筆，隨意亂書，封題之時，不覺
欲曙。舉頭但見山僧一兩人，或坐或睡；又聞山猿谷鳥，哀鳴啾啾。平生故人，去我萬
里。瞥然塵念，此際蹔生。餘習所牽，便成三韻云：

憶昔封書與君夜，金鑾殿後欲明天。今夜封書在何處？廬山庵裡曉燈前。籠鳥檻猿俱未
死，人間相見是何年？微之，微之！此夕此心，君知之乎！樂天頓首。

附錄A‧訓儉示康　　司馬光　

吾本寒家，世以清白相承。吾性不喜華靡，自為乳兒，長者加以金銀華美之服，輒羞赧
棄去之。二十忝科名，聞喜宴獨不戴花。同年曰：「君賜不可違也。」乃簪一花。平生
衣取蔽寒，食取充腹；亦不敢服垢弊以矯俗干名，但順吾性而已。

眾人皆以奢靡為榮，吾心獨以儉素為美。人皆嗤吾固陋，吾不以為病。應之曰：孔子稱
「與其不遜也寧固」；又曰「以約失之者鮮矣」；又曰「士志於道，而恥惡衣惡食者，
未足與議也。」古人以儉為美德，今人乃以儉相詬病。嘻，異哉！

近歲風俗尤為侈靡，走卒類士服，農夫躡絲履。吾記天聖中，先公為群牧判官，客至未
嘗不置酒，或三行五行，多不過七行。酒酤於市，果止於梨、栗、棗、柿之類；肴止於
脯醢、菜羹，器用瓷漆。當時士大夫家皆然，人不相非也。會數而禮勤，物薄而情厚。
近日士大夫家，酒非內法，果肴非遠方珍異，食非多品，器皿非滿案，不敢會賓友，常
數月營聚，然後敢發書。苟或不然，人爭非之，以為鄙吝。故不隨俗靡者蓋鮮矣。嗟乎
！風俗頹敝如是，居位者雖不能禁，忍助之乎！

又聞昔李文靖公為相，治居第於封丘門內，廳事前僅容旋馬，或言其太隘。公笑曰：「
居第當傳子孫，此為宰相廳事誠隘，為太祝奉禮廳事已寬矣。」參政魯公為諫官，真宗
遣使急召之，得於酒家，既入，問其所來，以實對。上曰：「卿為清望官，奈何飲於酒
肆？」對曰：「臣家貧，客至無器皿、肴、果，故就酒家觴之。」上以無隱，益重之。
張文節為相，自奉養如為河陽掌書記時，所親或規之曰：「公今受俸不少，而自奉若此
。公雖自信清約，外人頗有公孫布被之譏。公宜少從眾。」公歎曰：「吾今日之俸，雖
舉家錦衣玉食，何患不能？顧人之常情，由儉入奢易，由奢入儉難。吾今日之俸豈能常
有？身豈能常存？一旦異於今日，家人習奢已久，不能頓儉，必致失所。豈若吾居位去
位、身存身亡，常如一日乎？」嗚呼！大賢之深謀遠慮，豈庸人所及哉！

御孫曰：「儉，德之共也；侈，惡之大也。」共，同也，言有德者皆由儉來也。夫儉則
寡欲：君子寡欲，則不役於物，可以直道而行；小人寡欲，則能謹身節用，遠罪豐家。
故曰：「儉，德之共也。」侈則多欲：君子多欲則貪慕富貴，枉道速禍；小人多欲則多
求妄用，敗家喪身；是以居官必賄，居鄉必盜。故曰：「侈，惡之大也。」

昔正考父饘粥以餬口；孟僖子知其後必有達人。季文子相三君，妾不衣帛，馬不食粟，
君子以為忠。管仲鏤簋朱紘、山楶藻梲，孔子鄙其小器。公叔文子享衛靈公，史輶知其
及禍；及戍，果以富得罪出亡。何曾日食萬錢，至孫以驕溢傾家。石崇以奢靡誇人，卒
以此死東市。近世寇萊公豪侈冠一時，然以功業大，人莫之非，子孫習其家風，今多窮
困。其餘以儉立名，以侈自敗者多矣，不可遍數，聊舉數人以訓汝。汝非徒身當服行，
當以訓汝子孫，使知前輩之風俗云。

附錄B‧五代史記一行傳敘　　歐陽修　

嗚呼！五代之亂極矣，傳所謂「天地閉，賢人隱」之時歟！當此之時，臣弒其君，子弒
其父，而搢紳之士，安其祿而立其朝，充然無復廉恥之色者皆是也。

吾以謂自古忠臣義士，多出於亂世，而怪當時可道者何少也？豈果無其人哉？雖曰干戈
興，學校廢，而禮義衰，風俗隳壞，至於如此，然自古天下未嘗無人也。吾意必有潔身
自負之士，嫉世遠去而不可見者。自古賢材有韞於中而不見於外，或窮居陋巷，委身草
莽，雖顏子之行，不遇仲尼而名不彰。況世變多故，而君子道消之時乎！吾又以謂必有
負材能，修節義，而沈淪於下，泯沒而無聞者。求之傳記，而亂世崩離，文字殘缺，不
可復得，然僅得者四五人而已。

處乎山林而群麋鹿，雖不足以為中道；然與其食人之祿，俯首而包羞，孰若無愧於心，
放身而自得？吾得二人焉，曰鄭遨、張薦明。勢利不屈其心，去就不違其義。吾得一人
焉，曰石昂。苟利於君，以忠獲罪，而何必自明，有至死而不言者，此古之義士也。吾
得一人焉，曰程福贇。五代之亂，君不君，臣不臣，父不父，子不子，至於兄弟、夫婦
，人倫之際，無不大壞，而天理幾乎其滅矣。於此之時，能以孝弟自修於一鄉，而風行
乎天下者，猶或有之。然其事跡不著，而無可紀次；獨其名氏或因見於書者，吾亦不敢
沒，而其略可錄者，吾得一人焉，曰李自倫。作一行傳。

附錄B‧送徐無黨南歸序　　歐陽修　

草木鳥獸之為物，眾人之為人，其為生雖異，而為死則同，一歸於腐壞澌盡泯滅而已。
而眾之中，有聖賢者，固亦生且死於其間，而獨異於草木鳥獸眾人者，雖死而不朽，逾
遠而彌存也。其所以為聖賢者，修之於身，施之於事，見之於言，是三者所以能不朽而
存也。修於身者，無所不獲；施於事者，有得有不得焉；其見於言者，則又有能有不能
也。施於事矣，不見於言可也。自詩書史記所傳，其人豈必皆能言之士哉？修於身矣，
而不施於事，不見於言，亦可也。孔子弟子，有能政事者矣，有能言語者矣。若顏回者
，在陋巷曲肱飢臥而已；其群居則默然終日如愚人。然自當時群弟子皆推尊之，以為不
敢望而及。而後世更百千歲，亦未有能及之者。其不朽而存者，固不待施於事，況於言
乎？

予讀班固藝文志，唐四庫書目，見其所列，自三代秦漢以來，著書之士，多者至百餘篇
，少者猶三、四十篇，其人不可勝數；而散亡磨滅，百不一、二存焉。予竊悲其人，文
章麗矣，言語工矣，無異草木榮華之飄風，鳥獸好音之過耳也。方其用心與力之勞，亦
何異眾人之汲汲營營，而忽然以死者，雖有遲有速，而卒與三者同歸於泯滅，夫言之不
可恃也蓋如此。今之學者，莫不慕古聖賢之不朽，而勤一世以盡心於文字間者，皆可悲
也！

東陽徐生，少從予學，為文章，稍稍見稱於人。既去，而與群士試於禮部，得高第；由
是知名。其文辭日進，如水湧而山出。予欲摧其盛氣而勉其思也，故於其歸，告以是言
。然予固亦喜為文辭者，亦因以自警焉。

附錄B‧送石昌言北使引　　蘇洵　

昌言舉進士時，吾始數歲，未學也。憶與群兒戲先府君側，昌言從旁取棗栗啖我，家居
相近，又以親戚故甚狎。昌言舉進士，日有名。吾後漸長，亦稍知讀書，學句讀屬對聲
律，未成而廢。昌言聞吾廢學，雖不言，察其意甚恨。後十餘年，昌言及第第四人，守
官四方，不相聞。吾日以壯大，乃能感悔，摧折復學。又數年，遊京師，見昌言長安，
相與勞苦，如平生歡；出文十數首，昌言甚喜稱善。吾晚學無師，雖日為文，中心自慚
；及聞昌言說，乃頗自喜。

今十餘年，又來京師，而昌言官兩制，乃為天子出使萬里外強悍不屈之虜庭，建大旆，
從騎數百，送車千乘，出都門，意氣慨然。自思為兒時，見昌言先府君旁，安知其至此
？富貴不足怪，吾於昌言獨自有感也。大丈夫生不為將，得為使，折衝口舌之間足矣。
往年彭任從富公使還，為我言曰：「既出境，宿驛亭，聞介馬數萬騎馳過，劍槊相摩，
終夜有聲，從者怛然失色，及明，視道上馬跡，尚心掉不自禁。」凡虜所以誇耀中國者
，多此類也；中國之人不測也，故或至於震懼而失辭，以為夷狄笑。嗚呼！何其不思之
甚也！昔者奉春君使冒頓，壯士大馬，皆匿不見，是以有平城之役。今之匈奴，吾知其
無日能為也。孟子曰：「說大人，則藐之。」況於夷狄！請以為贈。

附錄B‧教戰守策　　蘇軾　

夫當今生民之患，果安在哉？在於知安而不知危，能逸而不能勞。此其患不見於今，而
將見於他日。今不為之計，其後將有所不可救者。

昔者先王知兵之不可去也，是故天下雖平，不敢忘戰。秋冬之隙，致民田獵以講武，教
之以進退坐作之方，使其耳目習於鐘鼓旌旗之間而不亂，使其心志安於斬刈殺伐之際而
不懾。是以雖有盜賊之變，而民不至於驚潰。

及至後世，用迂儒之議，以去兵為王者之盛節。天下既定，則卷甲而藏之。數十年之後
，甲兵鈍弊，而人民日以安於佚樂；卒有盜賊之警，則相與恐懼訛言，不戰而走。開元
、天寶之際，天下豈不大治？惟其民安於太平之樂，酣豢於遊戲酒食之間；其剛心勇氣
，銷耗鈍眊，痿蹶而不復振。是以區區之祿山一山而乘之，四方之民，獸奔鳥竄，乞為
囚虜之不暇，天下分裂，而唐室因以微矣。

蓋嘗試論之：天下之勢，譬如一身。王公貴人所以養其身者，豈不至哉？而其平居常苦
於多疾。至於農夫小民，終歲勤苦，而未嘗告病，此其故何也？夫風雨霜露寒暑之變，
此疾之所由生也。農夫小民，盛夏力作，窮冬暴露，其筋骸之所衝犯，肌膚之所浸漬，
輕霜露而狎風雨，是故寒暑不能為之毒。今王公貴人，處於重屋之下，出則乘輿，風則
襲裘，雨則御蓋。凡所以慮患之具，莫不備至。畏之太甚，而養之太過，小不如意，則
寒暑入之矣。是以善養身者，使之能逸能勞；步趨動作，使其四體狃於寒暑之變；然後
可以剛健強力，涉險而不傷。夫民亦然。

今者治平之日久，天下之人，驕惰脆弱，如婦人孺子，不出於閨門。論戰鬥之事，則縮
頸而股慄；聞盜賊之名，則掩耳而不願聽。而士大夫亦未嘗言兵，以為生事擾民，漸不
可長。此不亦畏之太甚，而養之太過歟？

且夫天下固有意外之患也。愚者見四方之無事，則以為變故無自而有，此亦不然矣。今
國家所以奉西北二虜者，歲以百萬計。奉之者有限，而求之者無厭，此其勢必至於戰。
戰者必然之勢也。不先於我，則先於彼；不出於西，則出於北。所不可知者，有遲速遠
近，而要以不能免也。

天下苟不免於用兵，而用之不以漸，使民於安樂無事之中，一旦出身而蹈死地，則其為
患必有所不測。故曰：天下之民，知安而不知危，能逸而不能勞，此臣所謂大患也。臣
欲使士大夫尊尚武勇，講習兵法；庶人之在官者，教以行陣之節；役民之司盜者，授以
擊刺之術；每歲終則聚於郡府；如古都試之法，有勝負，有賞罰，而行之既久，則又以
軍法從事。然議者必以為無故而動民，又撓以軍法，則民將不安，而臣以為此所以安民
也。天下果未能去兵，則其一旦將以不教之民而驅之戰。夫無故而動民，雖有小怨，然
熟與夫一旦之危哉？

今天下屯聚之兵，驕豪而多怨，陵壓百姓，而邀其上者，何故？此其心，以為天下之知
戰者，惟我而已。如使平民皆習於兵，彼知有所敵，則固以破其奸謀，而折其驕氣。利
害之際，豈不亦甚明歟？

附錄B‧六國論　　蘇軾　

春秋之末，至於戰國，諸侯卿相，皆爭養士自謀。其謀夫說客、談天雕龍、堅白同異之
流，下至擊劍扛鼎，雞鳴狗盜之徒，莫不賓禮。靡衣玉食，以館於上者，不可勝數。越
王勾踐有君子六千人，魏無忌、齊田文、趙勝、黃歇、呂不韋皆有客三千人，而田文招
致任俠奸人六萬家於薛，齊稷下談者亦千人，魏文侯、燕昭王、太子丹，皆致客無數，
下至秦、漢之間，張耳、陳餘號多士，賓客廝養皆天下俊傑，而田橫亦有士五百人。其
略見於傳記者如此。度其餘當倍官吏而半農夫也。此皆役人以自養者，民何以支而國何
以堪乎？

蘇子曰：此先王之所不能免也。國之有奸，猶鳥獸之有鷙猛，昆蟲之有毒螫也。區處條
別，使各安其處，則有之矣；鋤而盡去之，則無是道也。吾考之世變，知六國之所以久
存，而秦之所以速亡者，蓋出於此，不可不察也。夫智、勇、辯、力，此四者皆天民之
秀傑也，類不能惡衣食以養人，皆役人以自養也。故先王分天下之富貴與此四者共之。
此四者不失職，則民靖矣。四者雖異，先王因俗設法，使出於一：三代以上出於學，戰
國至秦出於客，漢以後出於郡縣，魏晉以來出於九品中正，隋、唐至今出於科舉。雖不
盡然，取其多者論之。六國之君虐用其民，不減始皇二世，然當是時百姓無一叛者；以
凡民之秀傑者，多以客養之，不失職也。其力耕以奉上，皆椎魯無能為者，雖欲怨叛，
而莫為之先，此其所以少安而不即亡也。

始皇初欲逐客，用李斯之言而止；既併天下，則以客為無用。於是任法而不任人，謂民
可以恃法而治，謂吏不必才，取能守吾法而已。故墮名城，殺豪傑，民之秀異者散而歸
田畝，向之食於四公子、呂不韋之徒者，皆安歸哉？不知其槁項黃馘以老死於布褐乎？
亦將輟耕太息以俟時也？秦之亂雖成於二世，然使始皇知畏此四人者，使不失職，秦之
亡不至若是其速也。縱百萬虎狼於山林而饑渴之，不知其將噬人。世以始皇為智，吾不
信也。

楚漢之禍，生民盡矣，豪傑宜無幾；而代相陳豨過趙從車千乘，蕭、曹為政，莫之禁也
。至文、景、武之世，法令至密，然吳濞、淮南、梁王、魏其、武安之流，皆爭致賓客
。豈懲秦之禍，以謂爵祿不能盡縻天下士，故少寬之，使得或出於此也邪？

若夫先王之政則不然，曰：「君子學道則愛人，小人學道則易使也。」嗚呼！此其秦漢
之所及也哉？

附錄B‧戰國策目錄序　　曾鞏　

劉向所定戰國策三十三篇，崇文總目稱十一篇者闕。臣訪之士大夫家，始盡得其書，正
其誤謬，而疑其不可考者，然後戰國策三十三篇復完。

敘曰：向敘此書，言周之先，明教化，修法度，所以大治；及其後，謀詐用，而仁義之
路塞，所以大亂；其說既美矣。卒以謂此書戰國之謀士，度時君之所能行，不得不然；
則可謂惑於流俗，而不篤於自信者也。

夫孔、孟之時，去周之初已數百歲，其舊法已亡，舊俗已熄久矣；二子乃獨明先王之道
，以謂不可改者，豈將強天下之主以後世之所不可為哉？亦將因其所遇之時，所遭之變
，而為當世之法，使不失乎先王之意而已。

二帝三王之治，其變固殊，其法固異，而其為國家天下之意，本末先後，未嘗不同也。
二子之道如是而已。蓋法者，所以適變也，不必盡同；道者，所以立本也，不可不一；
此理之不易者也。故二子者守此，豈好為異論哉？能勿苟而已矣。可謂不惑於流俗而篤
於自信者也。

戰國之游士則不然。不知道之可信，而樂於說之易合。其設心注意，偷為一切之計而已
。故論詐之便而諱其敗，言戰之善而蔽其患。其相率而為之者，莫不有利焉，而不勝其
害也；有得焉，而不勝其失也。卒至蘇秦、商鞅、孫臏、吳起、李斯之徒，以亡其身；
而諸侯及秦用之者，亦滅其國。其為世之大禍明矣；而俗猶莫之寤也。惟先王之道，因
時適變，為法不同，而考之無疵，用之無弊。故古之聖賢，未有以此而易彼也。

或曰：「邪說之害正也，宜放而絕之。則此書之不泯，其可乎？」對曰：「君子之禁邪
說也，固將明其說於天下，使當世之人皆知其說之不可從，然後以禁則齊；使後世之人
皆知其說之不可為，然後以戒則明；豈必滅其籍哉？放而絕之，莫善於是。是以孟子之
書，有為神農之言者，有為墨子之言者，皆著而非之。至此書之作，則上繼春秋，下至
楚漢之起，二百四十五年之間，載其行事，固不可得而廢也。」

此書有高誘注者二十一篇，或曰三十二篇，崇文總目存者八篇，今存者十篇。編校史館
書籍臣曾鞏序。

附錄B‧白鹿洞書院學規　　朱熹　

父子有親。君臣有義。夫婦有別。長幼有序。朋友有信。右五教之目。堯、舜使契為司
徒，敬敷五教，即此是也。學者學此而已。 而其所以學之之序，亦有五焉，其別如左：
博學之。審問之。慎思之。明辨之。篤行之。右為學之序。學、問、思、辨四者，所以
窮理也。若夫篤行之事，則自修身以至處事、接物，亦各有要，其別如左：言忠信。行
篤敬。懲忿窒慾。遷善改過。右修身之要。正其誼不謀其利。明其道不計其功。右處事
之要。己所不欲，勿施於人。行有不得，反求諸己。右接物之要。

熹竊觀古昔聖賢所以教人為學之意，莫非使之講明義理，以修其身，然後推以及人。非
徒欲其務記覽，為詞章，以釣聲名，取利祿而已也。今人之為學者，則既反是矣。然聖
賢所以教人之法，具存於經。有志之士，固當熟讀、深思而問、辨之。苟知其理之當然
，而責其身以必然，則夫規矩禁防之具，豈待他人設之，而後有所持循哉？近世於學有
規，其待學者為已淺矣。而其為法，又未必古人之意也。故今不復以施於此堂，而特取
凡聖賢所以教人為學之大端，條列如右，而揭之楣間。諸君其相與講明遵守，而責之於
身焉。則夫思慮云為之際，其所以戒謹而恐懼者，必有嚴於彼者矣。其有不然，而或出
於此言之所棄，則彼所謂規者，必將取之，固不得而略也。諸君其亦念之哉！

附錄B‧正氣歌並序　　文天祥　

余囚北庭，坐一土室，室廣八尺，深可四尋，單扉低小，白間短窄，汙下而幽暗。當此
夏日，諸氣萃然：雨潦四集，浮動床几，時則為水氣；塗泥半朝，蒸漚歷瀾，時則為土
氣；乍晴暴熱，風道四塞，時則為日氣；簷陰薪爨，助長炎虐，時則為火氣；倉腐寄頓
，陳陳逼人，時則為米氣；駢肩雜遝，腥臊汗垢，時則為人氣；或圊溷、或毀屍、或腐
鼠，惡氣雜出，時則為穢氣。疊是數氣，當之者鮮不為厲。而予以孱弱，俯仰其間，於
茲二年矣，幸而無恙，是殆有養致然爾。然亦安知所養何哉？孟子曰：「吾善養吾浩然
之氣。」彼氣有七，吾氣有一，以一敵七，吾何患焉！況浩然者，乃天地之正氣也，作
正氣歌一首。

天地有正氣，雜然賦流形：下則為何嶽，上則為日星，於人曰浩然，沛乎塞蒼冥。
皇路當清夷，含和吐明庭；時窮節乃見，一一垂丹青：在齊太史簡，在晉董狐筆，
在秦張良椎，在漢蘇武節；為嚴將軍頭，為嵇侍中血，為張睢陽齒，為顏常山舌；
或為遼東帽，清操厲冰雪；或為出師表，鬼神泣壯烈，或為渡江楫，慷慨吞胡羯；
或為擊賊笏，逆豎頭破裂。是氣所磅礡，凜烈萬古存。當其貫日月，生死安足論，
地維賴以立，天柱賴以尊。三綱實繫命，道義為之根。嗟予遘陽九，隸也實不力。
楚囚纓其冠，傳車送窮北。鼎鑊甘如飴，求之不可得。陰房闃鬼火，春院閟天黑。
牛驥同一早，雞棲鳳凰食。一朝蒙霧露，分作溝中瘠。如此再寒暑，百沴自辟易。
哀哉沮洳場，為我安樂國！豈有他繆巧，陰陽不能賊。顧此耿耿在，仰視浮雲白，
悠悠我心悲，蒼天曷有極！哲人日已遠，典型在夙昔，風簷展書讀，古道照顏色。

附錄B‧送秦中諸人引　　元好問　

關中風土完厚，人質直而尚義；風聲習氣，歌謠慷慨，且有秦漢之舊；至於山川之勝，
遊觀之富，天下莫與為比。故有四方之志者，多樂居焉。

予年二十許時，侍先人官略陽，以秋試，留長安中八九月。時紈綺氣未除，沈湎酒間，
知有遊觀之美，而不暇也。長大來，與秦人遊益多，知秦中事益熟，每聞談周漢都邑，
及藍田鄠杜間風物，則喜色津津然動於顏間。二三君多秦人，與予遊，道相合而意相得
也。常約近南山，尋一牛田，營五畝之宅，如舉子結夏課時，聚書深讀，時時釀酒為具
，從賓客遊，伸眉高談，脫屣世事，覽山川之勝概，考前世之遺蹟，庶幾乎不負古人者
。然予以家在嵩前，暑途千里，不若二三君之便於歸也。

清秋揚鞭，先我就道，矯首西望，長吁青雲。今夫世俗愜意事，如美食、大官、高貲、
華屋，皆眾人所必爭，而造物者之所甚靳，有不可得者。若夫閒居之樂，澹乎其無味，
漠乎其無所得，蓋自放於方之外者之所貪，人何所爭，而造物者亦何靳耶？行矣諸君！
明年春風，待我於輞川之上矣。

附錄B‧尚志齋說　　虞集　

夫嘗觀於射乎？正鵠者，射者之所志也。於是良爾弓，直爾矢，養爾氣，畜爾力，正爾
身，守爾法，而臨之。挽必圓，視必審，發必決，求中乎正鵠而已矣。正鵠之不立，則
無專一之趣鄉，雖有善器、強力，茫茫然將安所施哉？況乎弛焉以嬉，嫚焉以發，初無
定的，亦不期於必中者；其君子絕之，不與為偶，以其無志也。善為學者，苟知此說，
其亦可以少警矣乎？

夫學者之欲至於聖賢，猶射者之求中夫正鵠也。不以聖賢為準的而學者，是不立正鵠而
射者也。志無定向，則泛濫茫洋，無所底止，其不為妄人者幾希！此立志之最先者也。
既有定向，則求所以至之之道焉，尤非有志者不能也。是故從師、取友，讀書、窮理，
皆求至之事也。於是平居無事之時，此志未嘗慢也；應事接物之際，此志未嘗亂也；安
逸順適，志不為喪；患難憂戚，志不為懾；必求達吾之欲志而後已。此立志始終不可渝
者也。是故志苟立矣，雖至於聖人可也。昔人有言曰：「有志者，事竟成。」又曰：「
用志不分，乃凝於神。」此之謂也。志苟不立，雖細微之事，猶無可成之理；況為學之
大乎？昔者夫子以生知天縱之資，其始學也，猶必曰志；況吾黨小子之至愚極困者乎？
其不可不以尚志為至要至急也，審矣。

今大司寇之上士浚儀黃君之善教子也，和而有制，嚴而不離。嘗遣濟也受業於予，濟也
請題其齋居以自勵，因為書寫「尚志」二字以贈之。他日暫還其鄉，又來求說，援筆書
所欲言，不覺其煩也。濟也尚思立志乎哉！

附錄B‧送東陽馬生序　　宋濂　

余幼時即嗜學。家貧，無從致書以觀，每假借於藏書之家，手自筆錄，計日以還。天大
寒，硯冰堅，手指不可屈伸，弗之怠。錄畢，走送之，不敢稍逾約。以是人多以書假余
，余因得偏觀群書。既加冠，益慕聖賢之道；又患無碩師名人與遊，嘗趨百里外，從鄉
之先達執經叩問。先達德隆望尊，門人弟子填其室，未嘗稍降辭色。余立侍左右，援疑
質理，俯身傾耳以請；或遇其叱咄，色愈恭，禮愈至，不敢出一言以復；俟其忻悅，則
又請焉。故余雖愚，卒獲有所聞。

當余之從師也，負篋曳屣，行深山巨谷中，窮冬烈風，大雪深數尺，足膚皸裂而不知；
至舍，四肢僵勁不能動，媵人持湯沃灌，以衾擁覆，久而乃和。寓逆旅主人，日再食，
無鮮肥滋味之享。同舍生皆被綺繡，戴珠纓寶飾之帽，腰白玉之環，左佩刀，右備容臭
，燁然若神人；余則縕袍敝衣處其間，略無慕豔意。以中有足樂者，不知口體之奉不若
人也。蓋余之勤且艱若此。

今諸生學於太學，縣官日有廩稍之供，父母歲有裘葛之遺，無凍餒之患矣；坐大廈之下
而誦《詩》《書》，無奔走之勞矣；有司業、博士為之師，未有問而不告，求而不得者
也；凡所宜有之書皆集於此，不必若余之手錄，假諸人而後見也。其業有不精，德有不
成者，非天質之卑，則心不若余之專耳，豈他人之過哉！

東陽馬生君則，在太學已二年，流輩甚稱其賢。余朝京師，生以鄉人子謁余。撰長書以
為贄，辭甚暢達；與之論辯，言和而色怡；自謂少時用心於學甚勞。是可謂善學者矣！
其將歸見其親也，余故道為學之難以告知。

附錄B‧尚節亭記　　劉基　

古人植卉木而有取義焉者，豈徒為玩好而已。故蘭取其芳，諼草取其忘憂，蓮取其出汙
而不染。不特卉木也，佩以玉，環以像，坐右之器以敧；或以之比德而自勵，或以之懲
志而自警，進德修業，於是乎有裨焉。

會稽黃中立，好植竹，取其節也，故為亭竹間，而名之曰「尚節之亭」，以為讀書遊藝
之所，澹乎無營乎外之心也。予觀而喜之。

夫竹之為物，柔體而虛中，婉婉焉而不為風雨摧折者，以其有節也。至於涉寒暑，蒙霜
雪，而柯不改，葉不易，色蒼蒼而不變，有似乎臨大節而不可奪之君子。信乎有諸中，
形於外，為能踐其形也。然則以節言竹，復何以尚之哉！

世衰道微，能以節立身者鮮矣。中立抱材未用，而早以節立志，是誠有大過人者，吾又
安得不喜之哉！

夫節之時義，大易備矣；無庸外而求也。草木之節，實枝葉之所生，氣之所聚，筋脈所
湊。故得其中和，則暢茂條達，而為美植；反之，則為瞞為液，為癭腫，為樛屈，而以
害其生矣。是故春夏秋冬之分至，謂之節；節者，陰陽寒暑轉移之機也。人道有變，其
節乃見；節也者，人之所難處也，於是乎有中焉。故讓國，大節也，在泰伯則是，在季
子則非；守死，大節也，在子思則宜，在曾子則過。必有義焉，不可膠也。擇之不精，
處之不當，則不為暢茂條達，而為瞞液、癭腫、樛屈矣。不亦達哉？

傳曰：「行前定則不困。」平居而講之，他日處之裕如也。然則中立之取諸竹以名其亭
，而又與吾徒遊，豈苟然哉？

附錄B‧教條示龍場諸生　　王守仁　

諸生相從於此，甚盛。恐無能為助也，以四事相規，聊以答諸生之意。一曰立志，二曰
勤學，三曰改過，四曰責善。其慎聽，毋忽！

立志
志不立，天下無可成之事。雖百工技藝，未有不本於志者。今學者曠廢隳惰，玩歲愒時

，而百無所成，皆由於志之未立耳。故立志而聖，則聖矣；立志而賢，則賢矣；志不立
，如無舵之舟，無銜之馬，漂蕩奔逸，終亦何所底乎？昔人所言：「使為善而父母怒之
，兄弟怨之，宗族鄉黨賤惡之，如此而不為善，可也。為善則父母愛之，兄弟悅之，宗
族鄉黨敬信之，何苦而不為善、為君子？使為惡而父母愛之，兄弟悅之，宗族鄉黨敬信
之，如此而為惡，可也。為惡則父母怒之，兄弟怨之，宗族鄉黨賤惡之，何苦必為惡、
為小人？」諸生念此，亦可以知所立志矣。

勤學

已立志為君子，自當從事於學。凡學之不勤，必其志之尚未篤也。從吾遊者，不以聰慧
警捷為高，而以勤確謙抑為上。諸生試觀儕輩之中，苟有「虛而為盈，無而為有」，諱
己之不能，忌人之有善，自矜自是，大言欺人者，使其人資稟雖甚超邁，儕輩之中有弗
疾惡之者乎？有弗鄙賤之者乎？彼固將以欺人，人果遂為所欺，有弗竊笑之者乎？苟有
謙默自持，無能自處，篤志力行，勤學好問；稱人之善，而咎己之失；從人之長，而明
己之短；忠信樂易，表裏一致者，使其人資稟雖甚魯鈍，儕輩之中，有弗稱慕之者乎？
彼固以無能自處，而不求上人，人果遂以彼為無能，有弗敬尚之者乎？諸生觀此，亦可
以知所從事於學矣。

改過

夫過者，自大賢所不免；然不害其卒為大賢者，為其能改也。故不貴於無過，而貴於能
改過。諸生自思，平日亦有缺於廉恥忠信之行者乎？亦有薄於孝友之道，陷於狡詐偷刻
之習者乎？諸生殆不至於此。不幸或有之，皆其不知而誤蹈，素無師友之講習規飭也。
諸生試內省，萬一有近於是者，固亦不可以不痛自悔咎；然亦不當以此自歉，遂餒於改
過從善之心。但能一旦脫然洗滌舊染，雖昔為盜寇，今日不害為君子矣。若曰吾昔已如
此，今雖改過而從善，人將不信我，且無贖於前過，反懷羞澀疑沮，而甘心於污濁終焉
，則吾亦絕望爾矣。

責善

「責善，朋友之道。」然須「忠告而善道之」，悉其忠愛，致其婉曲，使彼聞之而可從
，繹之而可改，有所感而無所怒，乃為善耳。若先暴白其過惡，痛毀極詆，使無所容，
彼將發其愧恥憤恨之心；雖欲降以相從，而勢有所不能，是激之而使為惡矣。故凡訐人
之短，攻發人之陰私，以沽直者，皆不可以言責善。雖然，我以是而施於人，不可也；
人以是而加諸我，凡攻我之失者，皆我師也，安可以不樂受而心感之乎？某於道未有所
得，其學鹵莽耳。謬為諸生相從於此。每終夜以思，惡且未免，況於過乎？人謂「事師
無犯無隱」，而遂謂師無可諫，非也。諫師之道，直不至於犯，而婉不至於隱耳。使吾
而是也，因得以明其是；吾而非也，因得以去其非。蓋教學相長也。諸生責善，當自吾
始。

附錄B‧先妣事略　　歸有光　

先妣周孺人，弘治元年二月十一日生。年十六來歸。踰年，生女淑靜；淑靜者，大姊也
。期而生有光。又期而生女子：殤一人，期而不育者一人。又踰年，生有尚，妊十二月
。踰年，生淑順。一歲，又生有功。

有功之生也，孺人比乳他子加健。然數顰蹙顧諸婢曰：「吾為多子苦！」老嫗以杯水盛
二螺進，曰：「飲此後，妊不數矣。」孺人舉之盡，喑不能言。

正德八年五月二十三日，孺人卒。諸兒見家人泣，則隨之泣，然猶以為母寢也。傷哉！
於是家人延畫工畫，出二子，命之曰：「鼻以上畫有光，鼻以下畫大姊。」以二子肖母
也。

孺人諱桂。外曾祖諱明；外祖諱行，太學生；母何氏。世居吳家橋，去縣城東南三十里
。由千墩浦而南，直橋並小港以東，居人環聚，盡周氏也。外祖與其三兄皆以貲雄；敦
尚簡實，與人姁姁說村中語，見子弟甥姪無不愛。

孺人之吳家橋，則治木棉；入城，則緝纑；燈火熒熒，每至夜分。外祖不二日使人問遺
。孺人不憂米、鹽，乃勞苦若不謀夕。冬月罏火炭屑，使婢子為團，累累暴階下。室靡
棄物，家無閒人。兒女大者攀衣，小者乳抱，手中紉綴不輟，戶內灑然。遇童僕有恩，
雖至箠楚，皆不忍有後言。吳家橋歲致魚、蟹、餅餌，率人人得食。家中人聞吳家橋人
至，皆喜。

有光七歲，與從兄有嘉人學。每陰風細雨，從兄輒留，有光意戀戀，不得留也。孺人中
夜覺寢，促有光暗誦孝經，即熟讀，無一字齟齬，乃喜。

孺人卒，母何孺人亦卒。周氏家有羊狗之痾：舅母卒；四姨歸顧氏又卒；死三十人而定
，惟外祖與二舅存。

孺人死十一年，大姊歸王三接，孺人所許聘者也。十二年，有光補學官弟子。十六年而
有婦，孺人所聘者也。期而抱女，撫愛之，益念孺人。中夜與其婦泣，追惟一二，彷彿
如昨，餘則茫然矣。世乃有無母之人，天乎！痛哉！

附錄B‧項脊軒志　　歸有光　

項脊軒，舊南閤子也。室僅方丈，可容一人居。百年老屋，塵泥滲漉，雨澤下注，每移
案顧視，無可置者。又北向，不能得日，日過午已昏。余稍為修葺，使不上漏；前闢四
窗，垣牆周庭，以當南日；日影反照，室始洞然。又雜植蘭桂竹木於庭，舊時欄楯，亦
遂增勝。借晝滿架，偃仰嘯歌，冥然兀坐，萬籟有聲。而庭階寂寂，小鳥時來啄食，人
至不去。三五之夜，明月半牆，桂影斑駁，風移影駁，珊珊可愛。

然余居於此，多可喜，亦多可悲。先是，庭中通南北為一，迨諸父異爨，內外多置小門
牆，往往而是。東犬西吠，客踰庖而宴，雞棲於廳。庭中始為籬，已為牆，凡再變矣。
家有老嫗，嘗居於此。嫗，先大母婢也，乳二世，先妣撫之甚厚。室西連於中閨，先妣
嘗一至。嫗每謂余曰：「某所而母立於茲。」嫗又曰：「汝姊在吾懷，呱呱而泣；娘以
指扣門扉曰：『兒寒乎？欲食乎？』吾從板外相為應答。」語未畢，余泣，嫗亦泣。余
自束髮讀書軒中，一日，大母過余曰：「吾兒，久不見若影，何竟日默默在此，大類女
郎也？」比去，以手闔門，自語曰：「吾家讀書久不效，兒之成，則可待乎！」頃之，
持一象笏至，曰：「此吾祖太常公宣德間執此以朝，他日汝當用之。」瞻顧遺跡，如在
昨日，令人長號不自禁。

軒東，故嘗為廚，人往，從軒前過。余扃牖而居，久之，能以足音辨人。軒凡四遭火，
得不焚，殆有神護者。

項脊生曰：蜀清守丹穴，利甲天下，其後秦皇帝築女懷清臺。劉玄德與曹操爭天下，諸
葛孔明起隴中。方二人之昧昧於一隅也，世何足以知之？余區區處敗屋中，方揚眉瞬目
，謂有奇景；人知之者，其謂與埳井之蛙何異？

余既為此志，後五年，吾妻來歸；時至軒中，從余問古事，或憑几學書。吾妻歸寧，述
諸小妹語曰：「聞姊家有閤子，且何謂閤子也？」其後六年，吾妻死，室壞不修。其後
二年，余久臥病無聊，乃使人復葺南閤子，其制稍異於前。然自後余多在外，不常居。
庭有枇杷樹，吾妻死之年所手植也；今已亭亭如蓋矣。

附錄B‧西湖雜記　　袁宏道　

初至西湖記

從武林門而西，望保俶塔突兀層崖中，則已心飛湖上也。午刻入昭慶，茶畢，即棹小入
舟入湖。山色如蛾，花光如頰，溫風如酒，波紋如綾；才一舉頭，已不覺目酣神醉，此
時欲下一語描寫不得，大約如東阿王夢中初遇洛神時也。余遊西湖始此，時萬曆丁酉二
月十四日也。晚同子公渡淨寺，覓阿賓舊住僧房。取道由六橋岳墳石徑塘而歸。草草領
略，未及偏賞。次早得陶石簣帖子，至十九日，石簣兄弟同學佛人王靜虛至，湖山好友
，一時湊集矣。

晚遊六橋待月記

西湖最盛，為春為月。一日之盛，為朝煙，為夕嵐。今歲春雪甚盛，梅花為寒所勒，與
杏桃相次開發，尤為奇觀。石簣數為余言：「傅金吾園中梅，張功甫玉照堂故物也，急
往觀之。」余時為桃花所戀，竟不忍去。湖上由斷橋至蘇堤一帶，綠煙紅霧，瀰漫二十
餘里。歌吹為風，粉汗為雨，羅紈之盛，多於堤畔之草，艷冶極矣。然杭人遊湖，止午
未申三時；其實湖光染翠之工，山嵐設色之妙，皆在朝日始出，夕舂未下，始極其濃媚
。月景尤不可言，花態柳情，山容水意，別是一種趣味。此樂留與山僧遊客受用，安可
為俗士道哉！

斷橋

湖上之盛，在六橋及斷橋兩堤。斷橋舊有堤甚狹，為今侍中所增飾，工致遂在六橋之上
。夾道種緋桃、垂楊、玉蘭、山茶之屬二十餘種。白石砌其邊如玉，布地皆軟沙。旁附
小堤，益以雜花。每步其上，即樂而忘歸，不十餘往還不止。聞往年堤上花開，不數日
多被人折去。今春禁嚴，花開最久。浪遊遭遇之奇，此其一矣。

雨後遊六橋記

寒食後雨，余曰：「此雨為西湖洗紅，當急與桃花作別，勿滯也。」午霽，偕諸友至第
三橋。落花積地寸餘，遊人少，翻以為快。忽騎者白紈而過，光晃衣，鮮麗倍常，諸友
白其內者皆去表。少倦，臥地上飲，以面受花，多者浮，少者歌，以為樂。偶艇子出花
間，呼之，乃寺僧載茶來者。各啜一杯，蕩舟浩歌而返。

飛來峰

湖上諸峰，當以飛來為第一，高不餘數十丈，而蒼翠玉立，渴虎奔猊，不足為其怒也；
神呼鬼立，不足為其怪也；秋水暮煙，不足為其色也；顛書吳畫，不足為其變幻詰曲也
。石上多異木，不假土壤，根生石外。前後大小洞四五，窈窕通明，溜乳作花，若刻若
鏤。壁間佛像，皆楊禿所為，如美人面上瘢痕，奇醜可厭。余前後登飛來者五：初次與
黃道元、方子公同登，單衫短後，直窮蓮花峰頂，每遇一石，無不發狂大叫。次與王聞
溪同登，次為陶石簣、周海寧，次為王靜虛、石簣兄弟，次為魯休寧。每遊一次，輒思
作一詩，卒不可得。

靈隱

靈隱寺在北高峰下，寺最奇勝，門景尤好。由飛來峰至冷泉亭一帶，澗水溜玉，畫壁流
青，是山之極勝處。亭在山門外，嘗讀樂天記有云：「亭在山下水中，寺四南隅，高不
倍尋，廣不累丈，撮奇搜勝，物無遁形。春之日，草薰木欣，可以導和納粹；夏之日，
風冷泉亭，可以蠲煩析酲。山樹為蓋，岩石為屏，雲從棟生，水與階平。坐而玩之，可
濯足於床下；臥而狎之，可垂釣於枕上。潺潔澈，甘粹柔滑，眼目之囂，心舌之垢，不
待盥滌，見輒除去。」觀此記，亭當在水中。今依澗而立，澗闊不丈餘，無可置亭者，
然則冷泉之景，比舊蓋減十分之七矣。韜光在山之腰，出靈隱後一二里，路徑甚可愛。
古木婆娑，草香泉漬，淙淙之聲，四分五路，達於山廚。內望錢塘江，浪紋可數。余始
入靈隱，疑宋之問詩不似。意古人取景，或亦如近代詞客，捃拾幫湊。及登韜光，始知
「滄海浙江」、「捫蘿刳木」數語，字字入畫，古人真不可及矣。宿韜光之次日，余與
石簣、子公，同登北高峰絕頂而下。

蓮花洞

蓮花洞之前，為居然亭。亭軒豁可望。每一登覽，則湖光獻碧，鬚眉形影，如落鏡中。
六橋楊柳一絡，牽風引浪，蕭疏可愛。晴雨煙月，風景互異，淨慈之絕勝處也，洞石玲
瓏若生，巧逾雕鏤。余嘗謂吳山南屏一派，皆石骨土膚，中空四達，愈搜愈出。近若宋
氏園亭，皆搜得者。又紫陽宮石，為孫內使搜出者甚多。噫！安得五丁神將挽錢塘江水
，將塵泥洗盡，山骨盡出，其奇奧當何如哉？

附錄B‧復多爾袞書　　史可法　

南中向接好音，法遂遣使問訊吳大將軍，未敢遽通左右：非委隆誼於草莽也，誠以「大
夫無私交」，春秋之義。今倥傯之際，忽捧琬琰之章，真不啻從天而降也。循讀再三，
殷殷至意，若以逆賊尚稽天討，煩貴國憂。法且感且愧，懼左右不察，謂南國臣民，媮
安江左，意忘君父之怨，敬為貴國一詳陳之。

我大行皇帝敬天法祖，勤政愛民，真堯舜之主也；以庸臣誤國，致有三月十九日之事。
法待罪南樞，救援無及。師次淮上，凶問遂來。地坼天崩，山枯海泣。嗟乎！人孰無君
，雖肆法於巿朝；以為泄泄者之戒，亦奚足謝先皇帝於地下哉？

爾時南中臣民，哀慟如喪考妣，無不拊膺切齒，欲悉東南之甲，立翦凶讎；而二三老臣
，謂國破君亡，宗社為重，相與迎立今上，以繫中外之心。今上非他，神宗之孫，光宗
猶子，而大行皇帝之兄也。名正言順，天與人歸。五月朔日，駕臨南都，萬姓夾道歡呼
，聲聞數里。群臣勸進，今上悲不自勝，讓再讓三，僅允監國。迨臣民伏闕屢請，始以
十五日正位南都。從前鳳集河清，瑞應非一；即告廟之日，紫雲如蓋，祝文升霄，萬目
共瞻，欣傳盛事。大江湧出柟梓數十萬章，助修宮殿。豈非天意也哉？

越數日，遂命法視師北上，刻日西征。忽傳我大將軍吳三桂借兵貴國，破走逆賊，為我
先皇帝后發喪成禮，掃清宮殿，撫輯群黎，且罷薙髮之令，示不忘本朝。此等舉動，振
古鑠今。凡為大明臣子，無不長跽北向，頂禮加額，豈但如明諭所云「感恩圖報」已乎
！謹於八月薄治筐篚，遣使犒師；兼欲請命鴻裁，連兵西討。是以王師既發，復次江淮
。

及辱明誨，引春秋大義，來相詰責，善哉乎推言之！然此乃為列國君薨，世子應立，有
賊未討，不忍死其君者立說耳。若夫天下共主，身殉社稷，青宮皇子，慘變非常，而猶
拘牽「不即位」之文，坐昧「大一統」之義，中原鼎沸，倉猝出師，將何以維繫人心，
號召忠義？紫陽綱目踵事春秋。其間特書：如莽移漢鼎，光武中興；丕廢山陽，昭烈踐
阼；懷愍亡國，晉元嗣基；徽欽蒙塵，宋高纘統；是皆於國讎未翦之日，亟正位號。綱
目未嘗斥為自立，率以正統與之。甚至如玄宗幸蜀，太子即位靈武，議者疵之，亦未嘗
不許以行權，幸其光復舊物也。

本朝傳世十六，正統相承，自治冠帶之族，繼絕存亡，仁恩遐被。貴國昔在先朝，夙膺
封號，載在盟府，寧不聞乎？今痛心本朝之難，驅除亂逆，可謂大義復著於春秋矣。昔
契丹和宋，止歲輸以金繒；回紇助唐，原不利其土地。況貴國篤念世好，兵以義動，萬
代瞻仰，在此一舉。若乃乘我蒙難，棄女子崇讎，規此幅員，為德不卒，是以義始而以
利終，為賊人所竊笑也。貴國豈其然乎？

往者，先帝軫念潢池，不忍盡戮，剿撫互用，貽誤至今。今上天縱英明，刻刻以復讎為
念。廟堂之上，和衷體國。介冑之士，飲泣枕戈。忠義民兵，願為國死。竊以為天亡逆
闖，當不越於斯時矣。語曰：「樹德務滋，除惡務盡。」今逆賊未伏天誅，諜知捲土西
秦，方圖報復。此不獨本朝不共戴天之恨，抑且貴國除惡未盡之憂。伏乞堅同仇之誼，
全始終之德，合師進討，問罪秦中，共梟逆賊之頭，以洩敷天之憤。則貴國義聞，炤耀
千秋；本朝圖報，惟力是視。從此兩國誓通盟好，傳之無窮，不亦休乎！至於牛耳之盟
，則本朝使臣，久已在道，不日抵燕，奉盤盂從事矣。

法北望陵廟，無涕可揮。身蹈大戮，罪應萬死。所以不即從先帝者，實惟社稷之故。傳
曰：「竭股肱之力，繼之以忠貞。」法處今日，鞠躬致命，克盡臣節，所以報也。惟殿
下實昭鑒之！

附錄B‧廉恥　　顧炎武　

五代史馮道傳論曰：「『禮義廉恥，國之四維；四維不張，國乃滅亡。』善乎！管生之
能言也！禮義，治人之大法；廉恥，立人之大節。蓋不廉則無所不取，不恥則無所不為
。人而如此，則禍敗亂亡，亦無所不至。況為大臣而無所不取，無所不為，則天下其有
不亂，國家其有不亡者乎？」

然而四者之中，恥尤為要，故夫子之論士曰：「行己有恥。」孟子曰：「人不可以無恥
。無恥之恥，無恥矣。」又曰：「恥之於人大矣！為機變之巧者，無所用恥焉。」所以
然者，人之不廉而至於悖禮犯義，其原皆生於無恥也。故士大夫之無恥，是謂國恥。

吾觀三代以下，世衰道微，棄禮義，捐廉恥，非一朝一夕之故。然而松柏後凋於歲寒，
雞鳴不已於風雨，彼眾昏之日，固未嘗無獨醒之人也。

頃讀顏氏家訓，有云：「齊朝一士夫嘗謂吾曰：『我有一兒，年已十七，頗曉書疏。教
其鮮卑語及彈琵琶，稍欲通解，以此伏事公卿，無不寵愛。』吾時俯而不答。異哉，此
人之教子也！若由此業，自致卿相，亦不願汝曹為之！」嗟呼！之推不得已而仕於亂世
，猶為此言，尚有小宛詩人之意；彼閹然媚於世者，能無愧哉！

附錄B‧大鐵椎傳　　魏禧　

大鐵椎，不知何許人。北平陳子燦省兄河南，與遇宋，懷慶青華鎮人，工技擊，七省好
事者皆來學，人以其痽健，呼「宋將軍」云。

宋弟子高信之，亦懷慶人，多力善射，長子燦七歲，少同學，故嘗與過宋將軍。時座上
有健啖客，貌甚寢，右脅夾大鐵椎，重四五十斤，飲食拱揖不暫去。柄鐵摺疊環複，如
鎖上鍊，引之長丈許。與人罕言語，語類楚聲。問其鄉及姓名，皆不答。

既同寢，夜半，客曰：「吾去矣！」言訖不見。子燦見窗戶皆閉，驚問信之。信之曰：
「客初至時，不冠不襪，以藍手巾裹頭，足纏白布，大鐵椎外，一物無所持，而腰多白
金。吾與將軍，俱不敢問也。」子燦而醒，客則鼾睡炕上矣。

一日，辭宋將軍曰：「吾始聞汝名，以為豪，然皆不足用。吾去矣！」將軍強留之。乃
曰：「吾嘗奪取諸響馬物，不順者，輒擊殺之。眾魁請長其群，吾又不許，是以讎我。
久居此，禍必及汝。今夜半，方期我決鬥某所。」宋將軍欣然曰：「吾騎馬挾矢以助戰
。」客曰：「止！賊能且眾，吾欲護汝，則不快吾意。」宋將軍故自負，且欲觀客所為
，力請客。客不得已，與偕行。將至鬥處，送將軍登空堡上，曰：「但觀之，慎勿聲，
令賊知汝也！」時雞鳴月落，星光照曠野，百步見人。客馳下，吹觱篥數聲，頃之，賊
二十餘騎四面集，步行負弓矢從者百餘人。一賊提刀縱馬奔客，曰：「奈何殺吾兄？」
言未畢，客乎曰：「椎。」賊應聲落馬，馬首盡裂。眾賊環而進，客從容揮椎，人馬四
面仆地下，殺三十餘人。宋將軍屏息觀之，股栗欲墮。忽聞客大呼曰：「吾去矣！」地
塵且起，黑煙滾滾，東向馳去，後遂不復至。

論曰：「子房得力士，椎秦皇帝博浪沙中；大鐵椎其人與？天生異人，必有所用之。予
讀陳同甫中興遺傳，豪俊俠烈魁奇之士，泯泯然，不見功名於世者，又何多也？豈天之
生才，不必為人用與？抑用之自有時與？」

附錄B‧祭妹文　　袁枚　

乾隆丁亥冬，葬三妹素文於上元之羊山而奠以文曰：

嗚呼！汝生於浙而葬於斯，離吾鄉七百里矣；當時雖觭夢幻想，寧知此為歸骨所耶！汝
以一念之貞，遇人仳離，致孤危託落；雖命之所存，天實為之，然而累汝至此者，未嘗
非予之過也。予幼從先生受經，汝差肩而坐，愛聽古人節義事，一旦長成，遽躬蹈之。
嗚呼！使汝不識詩書，或未必艱貞若是。

余捉蟋蟀，汝奮臂出其間，歲寒蟲僵，同臨其穴。今予殮汝、葬汝，而當日之情形，憬
然赴目。予九歲，憩書齌，汝梳雙髻，披單縑來，溫緇衣一章。適先生奓戶入，聞兩童
子音琅琅然，不覺莞爾，連呼則則；此七月望日事也，汝在九原，當分明記之。予弱冠
粵行，汝掎裳悲慟。逾二年，予披宮錦還家，汝從東廂扶案出，一家瞠視而笑，不記語
從何起；大概說長安登科，函使報信遲早云爾。凡此瑣瑣，雖為陳跡，然我一日未死，
則一日不能忘。舊事填膺，思之淒梗，如影歷歷，逼取便逝。悔當時不將嫛婗情狀，羅
縷紀存。然而汝已不在人間，則雖年光倒流，兒時可再，而亦無與為証印者矣。

汝之義絕高氏而歸也，堂上阿嬭，仗汝扶持；家中文墨，瞬汝辦治。嘗謂女流中最少明
經義，諳雅故者；汝嫂非不婉嫕，而於此微缺然。故自汝歸後，雖為汝悲，實為予喜。
予又長汝四歲，或人間長者先亡，可將身後託汝，而不謂汝之先予以去也。

前年予病，汝終宵刺探，減一分則喜，增一分則憂。後雖小差，猶尚殗殜，無所娛遣，
汝來床前，為說稗官野史可喜可愕之事，聊資一懽。嗚呼！今而後吾將再病，教從何處
呼汝耶？

汝之疾也，予信醫言無害，遠弔揚州。汝又慮戚吾心，阻人走報；及至綿惙已極，阿嬭
問望兄歸否？強應曰諾。已予先一日夢汝來訣，心知不詳，飛舟渡江。果予以未時還家
，而汝已辰時氣絕。四肢猶溫，一目未瞑，蓋猶忍死待予也。嗚呼痛哉！早知訣汝，則
予豈肯遠遊？即游，亦尚有幾許心中言，要汝知聞，共汝籌畫也。而今已矣！除吾死外
，當無見期。吾又不知何日死，可以見汝；而死後之有知無知，與得見不得見，又卒難
明也。然則抱此無涯之憾，天乎？人乎？而竟已乎！

汝之詩，吾已付梓；汝之女，吾已代嫁；汝之生平，吾已作傳；惟汝之窀穸，尚未謀耳
。先塋在杭，江廣河深，勢難歸葬，故請母命而寧汝於斯，便祭掃也。其旁葬汝女阿印
；其下兩塚，一為阿爺侍者朱氏，一為阿兄侍者陶氏。羊山曠渺，南望原隰，西望棲霞
，風雨晨昏，羈魂有伴，當不孤寂。所憐者，吾自戊寅年讀汝哭姪詩後，至今無男，兩
女牙牙，生汝死後，才周晬耳。予雖親在，未敢言老，而齒危髮禿，暗裡自知，知在人
間，尚復幾日！阿品遠官河南，亦無子女，九族無可繼者。汝死我葬，我死誰埋？汝倘
有靈，可能告我？

嗚呼！身前既不可想，身後又不可知；哭汝既不聞汝言，奠汝又不見汝食。紙灰飛揚，
朔風野大，阿兄歸矣，猶屢屢回頭望汝也，嗚呼哀哉！嗚呼哀哉！

附錄B‧先母鄒孺人靈表　　汪中　

母諱維貞，先世無錫人，明末遷江都；凡七支，其六皆絕，故亡其譜系。父處士君鼐，
母張孺人。處士授學於家，母暇日於屏後聽之，由是塾中諸書皆成誦。張孺人蚤沒，處
士衰耗，母盡心奉養，撫二弟有恩，家事以治。及歸於汪，汪故貧，先君子始為贅婿；
世父將鬻其宅，先主無所置，母曰：「焉有為人婦不事舅姑者？」請於處士君，割別室
奉焉。已而世叔父數人，皆來同爨。先君子羸病，不治生。母生子女各二，室無童婢，
飲食衣屨，咸取具一身，月中不寢者恒過半。先君子下世，世叔父益貧，久之散去。母
教女弟子數人，且緝屨以為食，猶思與子女相保；直歲大饑，乃蕩然無所託命矣。

再徙北城，所居止三席地，其左無壁，覆之以苫。日常使姐守舍，攜帶中及妹，累然丐
於親故，率日不得一食；歸則藉槁於地。每冬夜號寒，母子相擁，不自意全濟，比見晨
光，則欣然有生望焉。迨中入學宮，遊藝四方，稍致甘旨之養。母百病交攻，綿歷歲月
，竟致不起。嗚呼痛哉！

母忠質慈祥，生平無妄言；接下以恩，多所顧念。方中幼時，三族無見卹者，母九死流
離，撫其遺孤，至於成立。母稟氣素強，不近醫藥。計母生七十有六年，少苦操勞，中
苦饑乏，老苦疾疢；重以天屬之乖，人事之凐鬱，蓋終其身，鮮一日之歡焉。論其摧剝
，金石可鎖，況於血氣？故吾母雖以中壽告終，不得謂其天年之止於是也。嗚呼！生我
之恩，送死之戚，人所同也；家獲再造，而積苦以隕身，行路傷之，況在人子？嗚呼痛
哉！以乾隆五十二年七月辛丑朔卒，明年三月戊寅，合葬於先君子之墓，其哀子中泣血
為之表，曰：

嗚呼！汪氏節母，此焉其墓。更百苦以保其後，後之人尚保其封樹。

附錄B‧梅花嶺記　　全祖望　

順治二年乙酉四月，江都圍急。督相史忠烈公知勢不可為，集諸將而語之曰：「吾誓與
城為殉，然倉皇中不可落於敵人之手以死。誰為我臨期成此大節者？」副將軍史德威慨
然任之。忠烈喜曰：「吾尚未有子，汝當以同姓為吾後。吾上書太夫人，譜汝諸孫中。
」

二十五日，城陷，忠烈拔刀自裁；諸將果爭前抱持之。忠烈大呼德威；德威流涕，不能
執刃。遂為諸將所擁而行。至小東門，大兵如林而立。馬副使鳴騄、任太守民育，及諸
將劉都督肇基等皆死。忠烈乃瞠目曰：「我史閣部也！」被執至南門，和碩豫親王以先
生呼之，勸之降，忠烈大罵而死。初，忠烈遺言：「我死，當葬梅花嶺上。」至是，德
威求功之骨不可得，及以衣冠葬之。

或曰：「城之跛也，有親見忠烈青衣烏帽，乘白馬，出天寧門投江死者，未嘗殞於城中
也。」自有是言，大江南北，遂謂忠烈未死。已而英、霍山師大起，皆託忠烈之名，彷
彿陳涉之稱項燕。吳中孫公兆奎，以起兵不克，執至白下。經略洪承疇與之有舊，問曰
：「先生在兵間，審知故揚州閣部史公果死耶？抑未死耶？」孫公答曰：「經略從北來
，審知故松山殉難督師洪公果死耶？抑未死也？」承疇大恚，急呼麾下驅出斬之。嗚呼
！神仙詭誕之說，謂顏太師以兵解，文少保亦以悟大光明法蟬蛻，實未嘗死。不知忠義
者聖賢家法，其氣浩然，長留天地之間，何必出世入世之面目？神仙之說，所謂「為蛇
畫足」。即如忠烈遺骸，不可問矣；百年而後，予登嶺上客述忠烈遺言，無不淚下如雨
，想見當日圍城光景。此既忠烈之面目宛然可遇，是不必問其果解脫否也。而況冒其未
死之名者哉！

墓旁有丹徒錢烈女之冢，亦以乙酉在揚，凡五死而得絕，時告其父母火之，無留骨穢地
，揚人葬之於此。江右王猷定，關中黃遵巖、粵東屈大均，為作傳銘哀詞。

顧尚有未盡表章者：予聞忠烈兄弟，自翰林可程下，尚有數人，其後皆來江都省墓。適
英、霍山師敗，捕得冒稱忠烈者；大將發至江都，令史氏男女來認之。忠烈之第八弟已
亡，其夫人年少有色，守節，亦出視之。大將艷其色，欲強娶之；夫人自裁而死。時以
其出於大將之所逼也，莫敢為之表章者。嗚呼！忠烈嘗恨可程在北，當易姓之間，不能
仗節，出疏糾之。豈知身後乃有弟婦，以女好而踵兄公之餘烈乎！梅花如雪，芳香不染
，異日有作忠烈祠者，副使諸公，諒在從祀之列，當另為別室以祀夫人，附以烈女一輩
也。

附錄B‧左忠毅公軼事　　方苞　

先君子嘗言，鄉先輩左忠毅公視學京畿。一日，風雪嚴寒，從數騎出，微行，入古寺。
廡下一生伏案臥，文方成草。公閱畢，即解貂覆生，為掩戶，叩之寺僧，則史公可法也
。及試，吏呼名，至史公，公睢然注視。呈卷，即面署第一；召入，使拜夫人，曰：「
吾諸兒碌碌，他日繼吾志事，惟此生耳。」

及左公下廠獄，史朝夕窺獄門外。逆閹防伺甚嚴，雖家僕不得近。久之，聞左公被炮烙
，旦夕且死，持五十金，涕泣謀於禁卒，卒感焉。一日，使史公更敝衣草屨，背筐，手
長鑱，為除不潔者，引入，微指左公處，則席地倚牆而坐，面額焦爛不可辨，左膝以下
，筋骨盡脫矣。史前跪，抱公膝而嗚咽。公辨其聲，而目不可開，乃奮臂以指撥眥，目
光如炬。怒曰：「庸奴！此何地也，而汝前來！國家之事，糜爛至此。老夫已矣，汝復
輕身而昧大義，天下事誰可支拄者！不速去，無俟姦人構陷，吾今即撲殺汝。」因摸地
上刑械，作投擊勢。史噤不敢發聲，趨而出。後常流涕述其事以語人曰：「吾師肺肝，
皆鐵石所鑄造也！」

崇禎末，流賊張獻忠出沒蘄、黃、潛、桐間，史公以鳳廬道奉檄守禦，每有警，輒數月
不就寢，使將士更休，而自坐幄幕外，擇健卒十人，令二人蹲踞，而背倚之，漏鼓移，
則番代。每寒夜起立，振衣裳，甲上冰霜迸落，鏗然有聲。或勸以少休，公曰：「吾上
恐負朝廷，下恐愧吾師也。」

史公治兵，往來桐城，必躬造左公第，候太公、太母起居，拜夫人於堂上。

余宗老塗山，左公甥也，與先君子善，謂獄中語乃親得之於史公云。

附錄B‧登泰山記　　姚鼐　

泰山之陽，汶水西流；其陰，濟水東流。陽谷皆入汶，陰谷皆入濟。當其南北分者，古
長城也。最高日觀峰，在長城南十五里。

余以乾隆三十九年十二月，自京師乘風雪，歷齊河、長清，穿泰山西北谷，越長城之限
，至於泰安。是月丁未，與知府朱孝純子潁由南麓登。四十五里，道皆砌石為磴，其級
七千有餘。泰山正南面有三谷；中谷繞泰安城下，酈道元所謂環水也。余始循以入，道
少半，越中嶺，復循西谷，遂至其巔。古時登山，循東谷入，道有天門。東谷者，古謂
之天門谿水，余所不至也。今所經中嶺，及山巔，崖限當道者，世皆謂之天門云。道中
迷霧，冰滑，磴幾不可登，及既上，蒼山負雪，明燭天南。望晚日照城郭，汶水徂徠如
畫，而半山居霧若帶然。

晦，五鼓，與子潁坐日觀亭，待日出。大風揚積雪擊面。亭東，自足下皆雲漫，稍見雲
中白若樗蒱數十立者，山也。極天雲一線異色，須臾成五采。日上正赤如丹，下有紅光
動搖承之，或曰：「此東海也。」回視日觀以西峰，或得日，或否，絳皜駮色，而皆若
僂。

亭西有岱祠，又有碧霞元君祠。皇帝行宮在碧霞元君祠東。是日觀道中石刻，自唐顯慶
以來，其遠古刻盡漫失；僻不當道者，皆不及往。

山多石，少土。石蒼黑色，多平方，少圜。少雜樹，多松；生石罅，皆平頂。冰雪無瀑
水。無鳥獸音跡。至日觀數里內無樹，而雪與人膝齊。桐城姚鼐記。

附錄B‧致沅弟書　　曾國藩　

沅弟左右：鄂督五福堂有回祿之災，幸人口無恙，上房無恙，受驚已不小矣。其屋係板
壁紙糊，本易招火。凡遇此等事，只可說打雜人役失火，固不可疑會匪之毒謀，尤不可
怪仇家之奸細。若大驚小怪，胡想亂猜，生出多少枝葉，仇家轉得傳播以為快。惟有處
之泰然，行所無事。申甫所謂「好漢打脫牙和血吞」，星岡公所謂「有福之人善退財」

，真處逆境者之良法也。
弟求兄隨時訓示申儆；兄自問近年得力，惟有一悔字訣。兄昔年自負本領甚大，可屈可
伸，可行可藏；又每見得人家不是。自從丁巳戊午大悔大悟之後，乃知自己全無本領，
凡事都見得人家有幾分是處。故自戊至今九載，與四十歲以前迥不相同。大約以能立能
達為體；以不怨不尤為用。立者，發奮自強，站得住也。達者，辦事圓融，行得通也。
吾九年以來，痛戒無恆之弊；看書寫字，從未間斷；選將練兵，亦常留心，此皆自強能
立工夫。奏疏公牘，再三斟酌，無一過當之語，自誇之辭，此皆圓融能達工夫。至於怨
天本有所不敢，尤人則尚不能免，亦皆隨時強制而克去之。

弟若欲自儆惕，似可學阿兄丁戊二年之悔，然後痛下鍼砭，必有大進。立達二字，吾於
己未年，曾寫於弟之手卷中。弟亦刻刻思自立自強。但於能達處，尚久體驗；於不怨尤
處，尚難強制。吾信中言皆隨時指點，勸弟強制也。趙廣漢本漢之賢臣，因星變而劾魏
相，後乃身當其災，可為殷鑒。默存一悔字，無事不可挽回也。

（同治六年正月初三日）

