#### 正文

春，齊侯以諸侯之師侵蔡，蔡潰，[]遂伐楚。[]

楚子使與師言曰：「君處北海，寡人處南海，唯是風馬牛不相及也。[]不虞君之涉吾地也
，何故？」[]管仲對曰：「昔召[]康公命我先君太公曰：[]『五侯九伯，女[]實征之，以夾輔周
室。』[]賜我先君履，東至于海，西至于河，南至于穆陵，北至于無棣。[]爾貢苞茅不入，

王祭不共[]，無以縮酒，寡人是徵。昭王南征而不復，寡人是問。」[]對曰：「貢之不入，
寡君之罪也，敢不供給？昭王之不復，君其問諸水濱！」[]

師進，次於陘。[]夏，楚子使屈完[]如師。[]師退，次於召陵。[]

齊侯陳諸侯之師，與屈完乘[]而觀之。[]齊侯曰：「豈不榖是為？[]先君之好[]是繼，與不榖同
好，何如？」[]對曰：「君惠徼[]福於敝邑之社稷，辱收寡君，寡君之願也。」[]齊侯曰：「以
此眾戰，誰能禦之？以此攻城，何城不克？」[]對曰：「君若以德綏諸侯，誰敢不服？君
若以力，楚國方城以為城，[]漢水以為池，[]雖眾，無所用之。」[]
屈完及諸侯盟。[]

#### 注釋

[] 會。
[] 無鍾鼓曰侵。有鍾鼓曰伐。民逃其上曰潰。@看齊來楚蹤跡，便不正大。
[] 牛走順風，馬走逆風，兩不相及，喻齊楚不想干也。
[] 問得冷雋。絕不以齊為意。妙。
[] 邵。
[] 召康公。周太保召公奭也。太公呂望，齊始封之君也。
[] 汝。
[] 五侯，五等諸侯。九伯，九州伯長。@一援王命，破不想及句。
[] 第。@履，所踐履之地。穆陵，無棣，皆齊境。言其所賜之履，不限地界也。@二宣賜履，破涉吾地句。
[] 供。
[] 包，裹束也。茅，菁茅也。禹貢，荊州貢菁茅。縮酒，束茅立之祭前，而灌鬯酒其上，象神飲之也。徵，問也。昭王，成王孫也。南巡狩，渡漢水，船壞而溺死。@三舉楚罪，破何故句。
[] 昭王時，漢水非楚境，故不受罪。@管仲問罪之詞，原開一條生路。故對便一認一推，恰好。問諸水濱一語，近謔。
[] 刑。@陘，楚地。潁州召陵縣南有陘亭。
[] 楚大夫。
[] 如，往也。使往齊師觀兵勢。
[] 屈完請盟故也。楚不服罪，故師進。楚既請盟，故師退。
[] 去聲。
[] 乘，共載也。@寫齊總不正大。
[] 去聲。
[] 去聲。
[] 不穀，諸侯謙稱。言諸侯之附從，非為我一人，乃是尋我先君之好。未知汝楚君肯與我同好否。@此處一番和緩，後復一番恐喝，霸術往往如是。
[] 驕。
[] 徼，求也。言我以君之惠，而得徼社稷之福，使寡君見收于君。雖為君辱，實寡君之願也。
[] 前猶是挾天子以令諸侯，以直是挾諸侯以令諸侯矣。宜乎其窮于屈完之對也。
[] 方城之山，可用為城。
[] 江漢之水，可用為池。
[] 齊桓說攻說戰，何等矜張。屈完只閒閒將以德以力兩路合來，一揚一抑，又何等安雅。
[] 及諸侯盟，則非專與齊盟也，與篇首關應。


#### 評注

齊桓合八國之師以伐楚，不責楚以僭王猾夏之罪，而顧責以包茅不入，昭王不復，一則為罪其細，一則與楚無干。何哉，蓋齊之內失德，而外失義者多矣。我以大惡
責之，彼必斥吾之惡以對，其何以服楚而對諸侯乎。故舍其所當責，而及其不必責。霸者舉動，極有收放，類如此也。篇中寫齊處，一味權謀籠絡之態。寫楚處，忽
而巽順，忽而詼諧，忽而嚴厲，節節生峯。真辭令妙品。


#### 譯文

