#### 正文


夏，齊孝公伐我北鄙，衛人伐齊，洮之盟故也。公使展喜犒[]師，[]使受命於展禽。[]

齊侯未入竟，[]展喜從之，[]曰：「寡君聞君親舉玉趾，將辱于敝邑，使下臣犒執事。[]」齊
侯曰：「魯人恐乎？」對曰：「小人恐矣，君子則否。」[]齊侯曰：「室如縣[]罄，野無青
草，何恃而不恐？」[]對曰：「恃先王之命。[]昔周公、[]大[]公[]股肱周室，夾輔成王。成王勞[]
之，而賜之盟，[]曰：『世世子孫無相害也。』[]載在盟府，大師職之。[]桓公是以糾合諸侯
，而謀其不協，彌縫其闕，而匡救其災，昭舊職也。[]及君即位，[]諸侯之望曰：『其率桓
之功。』[]我敝邑用不敢保聚，曰：『豈其嗣世九年，而棄命廢職？其若先君何？[]君必不
然。』[]恃此以不恐。」[]
齊侯乃還。[]


#### 注釋

[] 考去聲。
[] 展喜，魯大夫展禽之弟。犒，勞也。@人來伐我，卻往迎勞之，便妙。
[] 受命，受犒師之辭命也。展禽，即柳下惠，名獲，字禽。食采于柳邑，諡曰惠。
[] 同境。
[] 伏後乃還二字，妙。
[] 不敢斥尊，托言來犒執事之臣。@辭令婉轉。
[] 小人君子，以無識有識言。@說恐不得，說不恐又不得，分作君子小人說，奇妙。
[] 同懸。
[] 縣，繫也。罄，國語作磬。謂府藏空虛，如懸磬然。青草，蔬食也。時夏四月，今之二月，百物未成。故言在內而府藏空虛，在野而蔬食不備，魯之所恃者何在，而不恐乎。
[] 先王，成王也。@一句喝出，辭氣正大。
[] 魯祖。
[] 泰。
[] 齊祖。
[] 去聲。
[] 提出二國之祖，轉到王命。論有根據。
[] 此句是先王之命。
[] 太師，司盟之官。職，主也。@加此二句，見王命凜凜至今。
[] 闕，失也。災，難也。彌縫匡救，所以謀其不協。若此者，蓋欲昭明太公夾輔之舊職也。@是以字，緊承上王命來。三其字，皆指魯而言。
[] 先之以桓公，疾接及君即位，妙。
[] 諸侯之望君，咸曰，其能率循桓公，彌縫匡救之功。@不獨寫魯，通寫諸侯，妙。
[] 我敝邑用是不敢聚眾保守。咸曰，豈其嗣桓公世方及九年，而遽棄王命、廢舊職，其若先君太公、桓公何。@二十五字，作一氣讀。曰者，心口相商之詞。蓋用反語收上王命舊職二層，宕逸。
[] 正轉一句，緊陗。
[] 直收到君子則否句。@三恃字，呼應。
[] 齊侯更不下一語，妙。

#### 評注

篇首受命于展禽一語，包括到底。蓋展喜應對之詞，雖取給于臨時，而其援王命，稱祖宗大㫖，總是受命于展禽者。大義凜然之中，亦復委婉動聽。齊侯無從措口，
乘興而來，敗興而返。所謂子猷山陰之棹，何必見戴也。真奇妙之文。

#### 譯文

