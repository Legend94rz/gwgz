#### 正文

晉侯賞從亡者，[]介之推不言祿，祿亦弗及。[]

推曰：「獻公之子九人，唯君在矣。[]惠、懷無親，外內棄之。[]天未絕晉，必將有主。[]主
晉祀者，非君而誰？[]天實置之，而二三子以為己力，不亦誣乎？[]竊人之財，猶謂之盜，
況貪天之功以為己力乎？[]下義其罪，上賞其奸，上下相蒙，難與處矣。」[]

其母曰：「盍亦求之？以死，誰懟？」[]對曰：「尤而效之，罪又甚焉！[]且出怨言，不食
其食。」[]其母曰：「亦使知之，若何？」[]對曰：「言，身之文也。身將隱，焉[]用文之？
是求顯也。」[]其母曰：「能如是乎？[]與女偕隱。」[]遂隱而死。[]

晉侯求之不獲，以緜上為之田。[]曰：「以志吾過，且旌善人。」[]

#### 注釋

[] 文公反國，賞從亡之臣。
[] 介，姓。之，語助。推，名。介推亦在從亡中。未嘗言祿，而文公頒祿，亦不及介推。@先正多責推借正言以洩私怨。看此敍事，先書不言祿三字，便知推本自過人一等。
[] 八人皆死，唯文公獨存。@一非人力。
[] 惠公、懷公，皆忮害無親。外而諸侯，內而臣民，無不棄之。@二非人力。
[] 三非人力。
[] 四非人力。
[] 置，立也。@總斷一筆。二三子更有何說。
[] 再痛罵之，快極。
[] 貪天之功，在人為罪，在國為奸。而下反以為義，上反以推賞，是上下相欺，難與一日並處于朝矣。@此即是歸隱意，乃不言祿之由也。
[] 兌。@言何不自去求賞，即不求以死，將誰怨耶？@母特試之，故作相商語。
[] 尤，過也。我以貪天者為過，今復效之，則我之罪，又甚于彼矣。
[] 看推自亦認有怨言，何勞後人又責其怨。
[] 母特再試之，故再作相商語。@上是試以求利，此是試以求名。
[] 煙。
[] 人之有言，所以文飾其身。吾身將隱于山林，何用假言辭以文飾之。若自言之，是非隱而求顯也。@上是不欲享其利，此是不欲享其名。
[] 細玩此四字，乃知其母上二番特試之也。
[] 有此賢母，故能成子之高。
[] 不言祿，結案。
[] 緜上，西河地名。以此為介推供祭之田。
[] 志，記也。旌，表也。言以此田記吾祿不及推之過，且表推不言祿之善也。@祿亦弗及，結案。

#### 評注

晉文反國初，從行諸臣，駢首爭功，有市人之所不忍為者。而介推獨超然眾紛之外，孰謂此時而有此人乎。是宜百世之後，聞其風者，獨咨嗟歎息不能已也。篇中
三提其母，作三樣寫法。介推之高，其母成之歟。

#### 譯文

