#### 正文

晉侯[]復[]假道於虞以伐虢，[]宮之奇[]諫曰：「虢，虞之表也；[]虢亡，虞必從之。[]晉不可啟，
寇不可翫，[]一之謂甚，其可再乎？[]諺所謂『輔車[]相依，脣亡齒寒』者，其虞虢之謂也。
」[]

公曰：「晉，吾宗也，豈害我哉？」[]對曰：「大[]伯、虞仲，大王之昭也。[]大伯不從，是
以不嗣。[]虢仲、虢叔，王季之穆也。[]為文王卿士，勳在王室，藏於盟府。[]將虢是滅，何
愛於虞？[]且[]虞能親於桓、莊乎？[]其愛之也，桓、莊之族何罪？而以為戮，不唯偪乎？[]親
以寵偪，猶尚害之，況以國乎？」[]

公曰：「吾享祀豐絜，神必據我。」[]對曰：「臣聞之，鬼神非人實親，惟德是依。[]故《
周書》曰：『皇天無親，惟德是輔。』[]又曰：『黍稷非馨，明德惟馨。』[]又曰：『民不
易物，惟德繄物。』[]如是，[]則非德民不和、神不享矣。[]神所馮[]依，將在德矣。[]若晉取虞
，而明德以薦馨香，神其吐之乎？」[]

弗聽，許晉使。[]宮之奇以其族行，[]曰：「虞不臘矣！在此行也，[]晉不更舉矣。」[]
冬，晉滅虢。師還，館於虞，遂襲虞，滅之，執虞公。

#### 注釋

[] 獻公。
[] 扶又切。
[] 二年，虞師晉師伐虢，滅下陽。至是又假道以伐虢。@下一復字，便伏下一甚可再意。
[] 虞賢大夫。
[] 表，外護也。言虢為虞之外護。
[] 虞失外護，則必與之俱滅。@事急故陡作險語。通往篇著眼在此。
[] 玩。
[] 翫，狎也。在昔為晉，在今為寇。在昔為啓，在今為翫。晉不可啟，故一為甚。寇不可翫，故不可再也。
[] 昌遮切。
[] 輔，頰輔。車，牙車。言虞如牙車，如齒在裏。虢如頰輔，如脣在表。虢存，則輔車相依。虢滅，則脣亡齒寒。@此言滅虢正所以自滅。應虢亡虞必從之句。
[] 晉、虞，皆姬姓，故曰吾宗。
[] 泰。
[] 虞仲，即仲雍，二人皆太王之子，王季之兄也。太王于周為穆，穆生昭，故太王之子為昭。
[] 大伯不從太王翦商，與虞仲俱遜國而奔吳，是以不嗣于周。而虞仲支子。别封西吳，是為虞之始祖。@此段只說虞固出於太王。
[] 二人皆王季之子，文王之弟也。王季于周為昭，昭生穆，故王季之子為穆。仲封東虢，為鄭所滅。叔封西虢，為今虢公始祖。
[] 王功曰動。盟府，司盟之官。二人皆有功于王室，文王與為盟誓之書，而藏於盟府。@此段乃說虢更親於虞仲。
[] 虢比虞于晉，又近一世。晉既滅虢，何愛于虞，而反不滅乎。@破晉吾宗句。
[] 進一層說。
[] 桓叔，始封於曲沃，莊伯其子也。獻公乃桓叔曾孫，莊伯之孫，言晉虞不過同宗。而桓莊之族，為獻公同祖兄弟，實至親也。@倒句妙。若順寫，則將云且晉愛虞，能過於桓莊乎。
[] 偪，貴近也。桓叔莊伯之族無罪，而獻公盡殺之。是惡其族大勢偪也。
[] 至親而以寵勢相偪，猶尚殺害之。況虞有一國之利，獻公肯相容乎。@破豈害我句。
[] 據，猶依也。言虞有神祐，晉雖欲害而不能。@寫癡人如畫。
[] 鬼神非實親近乎人，惟有德者，乃依據之。
[] 蔡仲之命篇辭。@德字引書一。
[] 君陳篇辭。@德字引書二。
[] 旅獒篇辭。言祭者不改易其物，而神唯享有德者之物。繄，語助也。@德字引書三。
[] 總三書。
[] 民為神之主，神享要從民和看出。故帶說此句。
[] 憑。
[] 冷語妙。
[] 吐，不食其所祭也。言虞國社稷山川之神，亦享晉明德之祀，所謂非人實親，惟德是依也。@破享祀豐潔，神必據我二句。
[] 去聲。
[] 恐懼晉禍，挈其妻子以奔曹。
[] 臘，歲終合祭諸神之名。言虞不能及歲終臘祭，即在吾族既行，而逐滅也。@臘字根上享祀來。
[] 即以滅虢之兵滅虞，不再舉兵也。@說虢亡虞必從之，何等斬截。


#### 評注

宮之奇三番諫諍，前段論勢，中段論情，後段論理。層次井井。激昂盡致。奈君聽不聰，終尋覆轍。讀竟為之掩卷三歎。


#### 譯文
