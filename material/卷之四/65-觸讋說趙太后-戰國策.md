趙太后新用事，秦急攻之，趙氏求救於齊。齊曰：「必以長安君為質，兵乃出。」太后
不肯，大臣強諫；太后明謂左右：「有復言令長安君為質者，老婦必唾其面。」

左師觸讋願見太后，太后盛氣而揖之。入而徐趨，至而自謝曰：「老臣病足，曾不能疾
走，不得見久矣。竊自恕，而恐太后玉體之有所隙也；故願望見太后。」太后曰：「老
婦恃輦而行。」曰：「日食飲得無衰乎？」曰：「恃粥耳。」曰：「老臣今者殊不欲食
，乃自強步，日三四里，少益嗜食，和於身也。」太后曰：「老婦不能。」太后之色稍
解。

左師公曰：「老臣賤息舒祺最少，不肖，而臣衰，竊愛憐之，願令得補黑衣之數，以衛
王官。沒死以聞。」太后曰：「敬諾。年幾何矣？」對曰：「十五歲矣。雖少，願及未
填溝壑而託之。」太后曰：「丈夫亦愛憐其少子乎？」對曰：「甚於婦人。」太后笑曰
：「婦人異甚。」對曰：「老臣竊以為媼之愛燕后，賢於長安君。」曰：「君過矣！不
若長安君之甚。」左師公曰：「父母之愛子，則為之計深遠。媼之送燕后也，持其踵，
為之泣，念悲其遠也；亦哀之矣！已行，非弗思也；祭祀必祝之，祝曰：『必勿使反。
』豈非計久長，有子孫相繼為王也哉？」太后曰：「然。」左師公曰：「今三世以前，
至於趙之為趙，趙王之子孫侯者，其繼有在者乎？」曰：「無有。」曰：「微獨趙諸侯
有在者乎？」曰：「老婦不聞也。」「此其近者禍及身，遠者及其子孫。豈人主之子孫
，則必不善哉？位尊而無功，奉厚而無勞，而挾重器多也。今媼尊長安君之位，而封之
以膏腴之地，多予之重器，而不及今令有功於國。一旦山陵崩，長安君何以自託於趙？
老臣以媼為長安君計短也，故以為其愛不若燕后。」太后曰：「諾。恣君之所使也。」
於是為長安君約車百乘，質於齊，齊兵乃出。

子義聞之曰：「人主之子也，骨肉之親也，猶不能恃無功之尊，無勞之奉，而守金玉之
重也，而況人臣乎？」

